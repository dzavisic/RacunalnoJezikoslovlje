
 
 Ifigenija među 
    Taurijcima 
 Euripid 
   
 Preveo i komentare napisao: 
    Koloman Rac 
 
 
 Sadržaj 
   
 Prvi čin 
 Drugi čin 
 Treći čin 
 Četvrti čin 
 Peti čin 
   
 Bilješke 
 Rječnik 
 Bilješka o autoru 
 Impressum 
 
 
 Lica 
   
 Ifigenija,  Artemidina svećenica 
 Orest,  njezin brat 
 Pilad,  Orestov prijatelj 
 Toant,  kralj Taurijaca 
 Pastir 
 Glasnik 
 Atena,  božica 
 Zbor  helenskih djevojaka i žena, Ifigenijinih dvorkinja 
 Narod 
 
 
 Prvi čin 
 Artemidin hram u Tauridi (Krimu). 
 Ifigenija 
 (pred hramom) 
 Na hitru konju stiže Pelop Tantalov 
    U Pizu [1]  i Enòmajevu uze kćer. 
    Od nje se Atrej rodi a sin Atrejev 
    Menèlaj je i Agamemnon, od kog ja, 
    kći kćeri Tindareja, Ifigenija, 
    potekoh. Uz vir što ga čestim vjetrima, 
    prevrćuć Crno more, Eurip podiže, 
    zbog Helene me otac ubi - misli on - 
    Artèmidi u slavnoj dragi aulidskoj. 
    Jer grčko brodovlje od lađa tisuću 
    kralj Agamemnon ondje je sakupio 
    i htjede da Ahejci Troju osvoje, 
    lijep lovor-vijenac steknu, ljagu operu 
    sa Helenina braka, sve Menèlaju 
    za ljubav. Kad mu vjetri put zatvorili, 
    žrtvovat htjede. Tad je Kalhant rekao: 
    "Ti vođo ove naše vojske helenske, 
    pokrenut nećeš lađe, Agamemnone, 
    dok kćerku Ifigeniju Artèmidi 
    ne žrtvuješ, jer božici svjetlònoši [2] 
    obeća žrtvu, najljepši plod godine. 
    U domu tebi Klitemnestra rodi kćer, 
    dar za me ponajljepši: nju prinesi sad!" 
    Odìsejevo lùkavstvo me odmami 
    od majke: sa Ahìlejem ću vjenčat se, 
    to rekoše. Kad jadna stigoh Aulidi, 
    na lomaču me dignu da me žrtvuju. 
    Al' spasi me Artèmida i košutu 
    Ahejcima podmetne, svijetlim zrakom me 
    prenese k Taurijcima, ovdje udomi. 
    Tu barbarima vlada Toant barbarin 
    što nogom kao ptica krilom jurit zna 
    pa zbog brzine nogu dobi ime to. [3] 
    U hramu tom me svećenicom učini; 
    po običaju, koji drag je božici, 
    tu obred proslavljaju, lijep tek imenom; 
    o drugom šutim jer se plašim božice. 
    Po davnom gradskom običaju žrtvujem 
    Helena svakog koji stigne u naš kraj. 
    Ja žrtvu pòsvetim, a drugi - strašno je! - 
    u božičinu će je hramu zaklati. 
    A prošle noći usnuh san neobičan. 
    Da srcu lakne, nebu ću ga otkriti. 
    Iz ove da sam zemlje u snu otišla 
    u Arg te među djevojkama spavala. 
    Tad potres strašan u bijeg me je nagnao 
    i, vani stojeć, vidjeh kako vijenac tad 
    sa zida pada, čitav srušio se krov 
    i na tlo ozgo s greda se prevalio. 
    Tek jedan - učini se meni - osta stup 
    od očinskoga doma; plava kosa se 
    sa vrha spusti, glas se ljudski začuje. 
    A ja na ovaj krvnički sam zanat svoj 
    sve mislila, poškropila ga [4]  plačući 
    jer mrijet mu bješe. San ovako tùmačim: 
    Orest je umro, njeg sam posvećivala. 
    Ta sinovi su svakom domu stupovi 
    a mrijet je onom koga moja kvasi kap. 
    Taj san ne mògu s drugima povezati: 
    kad stradah ja, u Strofija [5]  sin n ȅ  bješe. 
    A sad ću žrtvu izlit bratu svojemu, 
    dalèka dàlekom, jer drugo ne mogu, 
    sa dvorkinjama, tim helenskim ženama 
    što kralj ih meni dade. Ali zašto ih 
    još nema ovdje? U dom, u hram božičin 
    sad poći ću jer u njemu je meni stan. 
   
 (Odlazi. Dolaze od mora Orest i Pilad.) 
 Orest 
 Daj gledaj, pazi nije l' gdje na putu tko! 
 Pilad 
 Pa gledam, motrim, pogledom se osvrćem. 
 Orest 
 Zar božice je, misliš, hram to, Pilade, 
    iz Arga kamo mi na lađi pođosmo? 
 Pilad 
 Ja mislim, Oreste; i ti bi trebao. 
 Orest 
 I to žrtvènik s kojeg teče grčka krv? 
 Pilad 
 Od krvi barem sav mu se crvèni rub. 
 Orest 
 Pod samom strehom vidiš li gdje visi plijen? 
 Pilad 
 Trofeji to su s ubijenih stranaca. 
 Orest 
 Al' okom kružit, dobro pazit treba sad. 
    O Febe, kamo si me opet zapleo 
    u mrežu, otkad oca svog osvetih krv 
    i majku ubih? Stalno me Erinije 
    na bijegu gone od mog doma dàleko. 
    Pa bježeć mnogo svijetom prebijah se svud 
    i dođoh pitat tebe kako našo bih 
    kraj ludoj skitnji i tim svojim patnjama 
    što prepatih dok lutah po Heladi svoj. 
    Ti reče nek u zemlju pođem taurijsku, 
    Artèmide gdje sestre [6]  stoji žrtvenik; 
    kip božičin nek' otmem o kom kaže svijet 
    u ovaj da je s neba nekoć pao hram. 
    Kad otmem ga na sreću ili prijevaru 
    i pogibli izmaknem, neka predam ga 
    Atenjanima; dalje ništa n ȅ  otkri. 
    Tek tad od muka da ću ja počinuti. 
    Riječ tvoja skloni me te dođoh ovamo 
    u nepoznati, divlji kraj. Al' Pilade, 
    sad tebe pitam - ti si moj u muci drug - 
    što činit nam je? Ti su zidi visoki 
    unaokolo; hoćemo l' se ljestvama 
    mi popet a da nitko nas ne opazi? 
    Il' motkama da zasun mjeden skinuvši - 
    al' znamo l' o tom što? Ta uhvate li nas 
    gdje vrata otvaramo, ući hoćemo, 
    smrt čeka nas. Stog prije nego umremo, 
    daj bježmo k lađi što nas amo dòveze. 
 Pilad 
 Sramota nam je bježat, nismo navikli, 
    nit božje smijemo mi prezret proroštvo. 
    Zaklonimo se nekamo i sakrijmo 
    u pećinama što ih vlaži crni val 
    dalèko da nam čamac [7]  tko ne opazi 
    i kralju kaže te nas silom uhvate. 
    A kad se mrkle noći oko rasklopi, 
    tad smjelo tesani iz hrama božji kip 
    iznesimo koristeći se lukavstvom. 
    Daj gledaj može l' tijelo provući se gdje 
    kroz stupiće. [8]  Jer mučna posla junak se 
    vijek laća, kukavica izbjegava sve. 
    Prevalismo li zato lađom tolik put 
    sa cilja da se natrag kući vratimo? 
 Orest 
 Te dobre riječi slušat treba. Pođimo 
    gdje pogledu im skriti ćemo uteći. 
    Jer neće biti tome nikad krivac bog 
    ne ispuni l' se proroštvo. Hajd' smjelo sad! 
    Trud ne smije mladiću biti izgovor. 
   
 (Odlaze. Izlazi zbor.) 
 Zbor 
 Sad šutite, 
    stanari Crnog mora, 
    dviju stijena što se sudaraju! [9] 
    O, kćerko Lete, 
    ti, lovice gorska, 
    do dvora, stupa, hrama, 
    do vijenca [10]  zlatna kročim 
    ja, ključarice svete 
    sveta službenica; 
    Heladu s konjima krasnim, 
    kule, zidove, drveće, pašnjake, 
    Eurotu divnu ostavih, 
    krov doma očinskog. 
 (Ifigeniji koja je izišla) 
 Došla sam. Što je? Što te mori? 
    Što me hramu zovnu, zovnu, 
    kćeri kralja što pod Troju 
    kulama dođe veslom slavnim - 
    tisuću lađa, bezbroj četa 
    s Atridima bijaše slavnim. 
 Ifigenija 
 Jao, službenice, 
    kako plač me suzni 
    i tužne pjesme vapaj mori - 
    bez lire jadikovka! 
    Ah, tugo moja crna 
    što s nevolje me snađe 
    gdje brata svoga mrtva oplakujem: 
    takvu u snu sliku obnoć vidjeh, 
    koja iščeznu s mrakom! 
    Nema mene, nema! 
    Nesta doma očinskoga! 
    Jao, sav rod ode! 
    Joj, joj, jadi argivski! 
    Jao, jao, sudbo huda 
    što brata jedinog mi ote 
    i u Had posla! Žrtvu izliti mu 
    sad se spremam, za dušu ću 
    vrčem kvasit koru zemlji, 
    lijevat mlijeko gorskih krava, 
    kap Bakhova napitka 
    i smeđih pčela trud; 
    taj se melem mrtvima lije. 
    Posudu podaj, suho zlato! 
    Daj za Had mi pruži žrtvu! 
    Oj, cvijete Agamemnonov pod zemljom, 
    ko mrtvu tebi ovo šaljem evo 
    pa primi! Plavom kosom kititi, 
    natapat suzom grob ti neću; 
    daleko od tvog i svog doma 
    ja se preselih: ondje misle 
    da jadna umrijeh od noža. 
 Zbor 
 Pjesmu, odjek pjesme, napjev 
    azijski ću tebi, gospo, 
    pjevom barbarskim pjevati, 
    jadikovku u boli 
    što je Had bez peana mrtvim 
    glasom pjevom svojim pjeva. 
    Sjaj žezla - jao meni! - ugasnuo je 
    u Atrejevu domu. 
    Jao, krove očinski! 
    Vlast i sreća kojeg će kralja 
    u Argu dopasti? 
    Jad za jadom sve dolijeće, 
    kruži s konjima krilatima. 
    S puta svoga Sunce 
    maknu sveto oko zrake. [11] 
    I uz druge druga u kuću tuga 
    zbog janjeta zlatnog navali vama. 
    Krv za krvlju i za jadima jadi. 
    Otad kazna hoda dvorom 
    starih palih Tantalida, [12] 
    neumorno na njih sve se 
    zloduh obara. 
 Ifigenija 
 Usud mi je od početka, 
    od kobne svadbe materine, 
    i od one noći hudi 
    kad kod poroda isprele su 
    Parke mladost gorku 
    meni, braka cvijetu prvom 
    što ga Lede kćerka jadna 
    žrtvom na sramotu ocu 
    za užasno klanje rodi 
    i othrani - nju ko zavjet sveti 
    povezli su konji, kola 
    Aulidi na pijesak, na žal, 
    ko nevjestu - jao! - bijednu 
    Nerejkinu - joj! joj! - sinu. 
    Ko negostoljubna mora gošća 
    sad u domu divljem živim 
    bez muža, djece, doma, dragih, 
    a Heleni snubili me! 
    Heru ne slavi mi pjesma, 
    uz stan, uz pjev slatki čunkom 
    atičke Atene sliku 
    ni Titana ne tkam više: 
    tužnom bijedom tuđinaca, 
    krvlju kvasim žrtvenike; 
    bolni jauk, plač odzvanja, 
    s oka bolna suza kaplje. 
    Al' ih sada smetnuh s uma: 
    brata plačem što u Argu 
    smrt ga svlada. Kad se rastah, 
    dojenče još, crvić, cvijetak 
    na prsima, ruci majke 
    bješe Arga kralj, moj Orest. 
   
 (Dolazi pastir.) 
 
 
 Drugi čin 
 Zbor(ovođa) 
 Al' vidim kako s morskog žala dolazi 
    taj pastir: nešto novo javit će ti on. 
 Pastir 
 Agamèmnona oj kćeri i Klitèmnestre, 
    od mene sada nove glase slušaj, čuj! 
 Ifigenija 
 A što me to iz tuge strahom budi sad? 
 Pastir 
 Izmaknuvši na brodu Simplegadama, 
    baš stigoše na obalu mladića dva; 
    Artèmidi će mila žrtva klanica 
    mladići biti. Svetu vodu nećeš li 
    i posvećenje pripravit im brzo sad? 
 Ifigenija 
 Odakle su? I kakva im je odjeća? 
 Pastir 
 Heleni su, a drugo ne znam reći ti. 
 Ifigenija 
 A ne ču li im ime da znaš kazati? 
 Pastir 
 Piladom jedan drugog je nazivao. 
 Ifigenija 
 A kako ime tuđincu je drugome? 
 Pastir 
 To nitko ne zna jer ga nismo doznali. 
 Ifigenija 
 Gdje spaziste ih, stigoste, uloviste? 
 Pastir 
 Na kraju žala mora negostòljubnog. 
 Ifigenija 
 Pa što će more, obala pastirima? 
 Pastir 
 Mi stoku pošli smo na more oprati. 
 Ifigenija 
 Ponovi opet: gdje ih ono zgrabiste? 
    Na koji način? To bih htjela saznati. 
    Jer davno već je što mlaz krvi helenske 
    žrtvènik ne omásti našoj božici. 
 Pastir 
 Kad k moru, što kroz Simplegade navire, 
    mi stoku svoju s paše šumske nagnasmo, 
    tu bješe usjek od udara valovlja, 
    hrid šuplja, zaklon lovca puža grimiznog. [13] 
    Tad jedan od nas od pastira ugleda 
    mladića dva i putem natrag pohita 
    na prstima po svome tragu uzmičuć, 
    te reče: "Vidite li? Neki bogovi 
    tu sjede." Jedan od nas, čovjek pobožan, 
    kad vidje, ruke digne, stane molit se: 
    "Oj, sine Leukotejin, lađa č ȕ varu, 
    milostiv budi, gospode Palèmone, [14] 
    il' vi na žalu sjedite, Diòskuri, 
    il' dike Nereja, što plemeniti zbor 
    pedeset nimfa Nereida porodi!" 
    A drugi, drznik kruta srca, molitvi 
    naruga se: "To brodolomci sjeli su 
    u usjek običaja našeg bojeć se 
    jer čuli su da žrtvujemo tùđince." 
    I nas većini njegova se svidje riječ. 
    Uloviti smo htjeli žrtvu božici, 
    kad jedan od njih iskoči iz usjeka 
    i stane, glavom gore-dolje tresući, 
    uzdisat, stenjat; ruke, prsti dršću mu 
    i sve mahnìta vičuć kao lovac baš: 
    "A vidiš li je, Pilade? Zar nè vidiš 
    tu zmiju hadsku kako ubit želi me 
    i na me sikću guje joj iz čeljusti? 
    Gle, ona vatru i krv bljuje, krilima 
    na halji vesla, majku moju donosi 
    u naručju da smrti me tim bremenom. 
    Joj, ubit će me! Kud ću?" Nigdje strašilu 
    ni traga ne bje, već mukanje teladi 
    i lavež pasa čuo je ko glasove 
    i mislio da riču to Erinije. 
    A mi se, ko da smrt nas vreba, stisnusmo 
    bez glasa sjedeć; on pak rukom trgne mač 
    i među junad se zaleti kao lav 
    pa gvožđem mlati leđa i po rebrima: 
    Erinije da tjera, misli, od sebe. 
    I krvavom se pjenom more osulo. 
    Kad vidje kako stado pada ginući, 
    svak svog se hitro stane laćat oružja, 
    u trublju puše i na okup zove puk: 
    jer mislili smo da za bôj s mladićima 
    tuđincima smo mi pastiri preslabi. 
    I začas sva se sila naših sakupi; 
    no stranac klonu kad ga minu mahnitost, 
    dok pjena mu se bradom cijedila. Pa čim 
    u zgodan čas gdje pada vidjesmo, tad svak 
    navali gađat. Onaj drugi stranac mu 
    sve briše pjenu, oko njega trudi se 
    i plaštom krasna tkanja tijelo p ȍ kriva, 
    od hitaca ga štiti što ga gađahu 
    i s ljubavlju on druga svoga njeguje. 
    Tad prvi se osvijésti, skoči, digne se, 
    neprijatélja brojnih vidi navalu 
    i pogibao da se njima primakla. 
    Zajaukne. A mi udrismo ga k ȁ menjem 
    zasipat, svaki s druge strane napada. 
    Tad njegov grozni poklič čusmo: "Pilade, 
    sad mrijet je nama; ali daj da junački 
    mi izginemo! Za mnom! Rukom trgni mač!" 
    Čim bljesak mača ugledasmo njegova, 
    mi pobjegosmo ù šume, kamènjare. 
    No dok su jedne gonili, tad drugi ih 
    pogađahu; kad na njih krenu, k ȁ menje 
    tad opet baca tko uzmaknu maločas. 
    Al' začudo, od naših ruku stotinu 
    nijedna žrtve božičine nè zgodi. 
    I jedva svladasmo ih, al' ne hrabrošću 
    već opkoljavanjem, te izbismo im tad 
    iz ruku mač kaménjem, te na zemlju im 
    od truda klonu koljeno. Do kralja ih 
    odvèdosmo a on ih tebi poslao 
    da pòškropiš ih i za žrtvu posvetiš. 
    A želja mu je da ti takvi uvijek 
    ko žrtva dolaze, jer takvih ljudi smrt 
    naplatit će Heladi prolivenu krv 
    i kaznit je zbog tvoje žrtve aulidske. 
 Zbor(ovođa) 
 O njemu čudo pričaš, tko god bio on 
    što iz Heláde stiže morem olujnim. 
 Ifigenija 
 No dobro. A ti hajd' dovedi strance te! 
    Što posao je naš, izvršit ćemo mi. 
    O jadno srce, dosad blago uvijek 
    i prema strancu svakome milostivo, 
    za svoj si narod suzu prolijevalo 
    kad neki Helen tebi ruk'u dopade. 
    A sada zbog sna od kog sva sam premrla, 
    jer Orest, mislim, sunca više nè gleda, 
    baš kruta bit ću vama koji dođete. 
    A to je, drage, istina, iskúsih je: 
    u duši sretnijima nikad nesretnik, 
    jer nevolja ga muči, neće biti sklon. 
    Al' još od Zeusa nije vjetar stigao 
    ni brôd što propast bi mi moju, Hèlenu, 
    kroz hridi Simplegade amo dovezo 
    i s njom Melènaja, da im se òsvetim 
    i ovom Àulidom za onu ùzvratim, 
    ko junicu kad Grci htjeli su me klat 
    a žrec im bio moj je otac rođeni! 
    Joj meni! Jada neću tog zaboravit 
    koliko puta ruke pružih k bradi mu 
    i roditelju ovih oko koljena. 
    Ovako rekoh: "Oče, ti mi vjenčan dan 
    baš ružan evo spremaš: mati moja sad, 
    dok ubijaš me, s Argivkama pjeva mi 
    svadbenu pjesmu, od svirala ječi dom. 
    A ovdje ja od tebe gubim život svoj! 
    Had bješe moj Ahilej, ne sin Pelejev, 
    za muža koga si mi ti namijenio, 
    podmuklo me na krvav pir domamivši." 
    Na licu bila mi je tanka koprena; 
    ne uzeh malog brata svog u naručje 
    što umrije sad, nit' sestru [15]  sam poljubila 
    od stida: [16]  ù dom mislila sam Pelejev 
    da idem; mnogi za kasnije zagrljaj 
    odgodila sam kao da ću opet doć 
    u Àrg! O jadan, ako si mrtav, Oreste! 
    Kakav si očev sjaj i moć izgubio! 
    Al' s božičinom nè slažem se odredbom 
    kad od svog žrtvenika onog odbija 
    tko ubio je ili leš je taknuo 
    il' porodilju, jer je, kaže, nečist sad - 
    a sama  ȕ živa u ljudskim žrtvama! 
    Ej, Leto, [17]  nikada da nisi rodila 
    neznanja takva! Vjerovati nè mogu 
    kod Tantala da bozi su se gostili 
    i da je meso sina bilo im u slâst. [18] 
    Da, narod ovdje, jer su ljudski krvnici, 
    taj gr ȉ jeh, mislim, na božanstvo svaljuje. 
    Jer držim da nijedan nije zao bog. 
 Zbor 
 Modrikasti, modrikasti uski putovi morski, 
    kuda iz Arga obadom tjerana Ija 
    k valima tim negostoljubivim stiže, 
    do azijskih krajeva 
    doluta iz Europe! 
    A tko su stranci? S vode krasne, trstikom obrasle, 
    s Eurote zar su? [19] 
    Ili s vrela svete Dirke? [20] 
    Sad stigli su, stigli u divlju zemlju gdje djevici 
    božici vidi kako 
    žrtvenike, oko hrama stupove 
    krv ljudska natapa. 
    Bučnim jelovim veslima, pljuskajuć na obje strane, 
    doploviše li preko morskih vala 
    s brodom, vozilom što ga jedrom vjetar goni? 
    Pa zar za zlatom gramze, 
    dom bogatiti žele, 
    jer slatka nada, propast biću ljudskome, 
    zasititi se ne da? 
    Hrpu blaga voze sebi, 
    a valima se, gradovima barbarskim u misli ludoj 
    skitaju oni. 
    Kome srce ne haje za blago, 
    njemu ono samo priđe. 
    Kako hridima, [21]  kroz dva treska, 
    kako žalom Finejevim [22] 
    besanim [23]  su prošli, 
    pohitali hrlo uz obalu morsku, 
    burnim morem Amfitrite, [24] 
    gdje pedeset djeva nimfi 
    Nereida, kolo 
    ukrug plešući, pjeva? 
    A vjetar je naduo jedra, 
    na krmi kormilo lađe 
    mičući se škripi; 
    Juga dah je tjera 
    ili Zefir, blagi vjetar, 
    u krajeve roda ptičjeg pune, 
    bijelom žalu gdje Ahilej 
    igre je proslavio 
    na pučini divljoj. [25] 
    Oh, po želji gospe moje [26] 
    da Helena, Lede čedo, 
    srećom kojom dođe 
    iz grada Troje, da joj njenu kosu 
    smrtna kaplja rosi, 
    gospe ruka grlo siječe 
    i da, tako umirući, 
    kaznu za grijeh trpi! [27] 
    Najdraži bi glas nam bio 
    da iz Helade sada 
    neki brodar stigne, 
    kukavnog me ropstva moga, 
    sve nevolje ove riješi. 
    Barem u snu da mi se je vinuti 
    domu, gradu očinskome, 
    i slatke se pjesme naužiti, 
    radosti svih sretnika! 
 (Dolaze Ifigenija, Orest i Pilad.) 
 
 
 Treći čin 
 Zbor(ovođa) 
 Al' dvojice eno! Konopi ruke, 
    gle!, skupa im vežu - nova je žrtva 
    to božici sada. Šutite, drage! 
    Već helenske evo klanice kroče 
    i dolaze blizu ovome hramu. 
    A lažna nam nije dojavio glasa 
    taj domaći pastir. 
    Oj, gospo časna, ako tebi po volji 
    grad prinosi ovo, daj primi te žrtve 
    što običaj tu ih žrtvuje u nas, 
    a helenski svijet ih bezbožnima drži. 
 Ifigenija 
 Ali neka! 
    Da božice se služba vrši, prvo to 
    gledati moram. Odvežite ruke strancima, 
    ko žrtva sveta neka nisu svezani! 
    Pa u hram pošav, ondje sve priredite 
    za zgodu što sad traži stari običaj. 
 (Sluge odlaze.) 
 Oh! 
    A tko je mati vaša, tko li otac vaš, 
    tko sestra ako li je možda imate? 
    Jer vas će, dva mladića, sad izgubiti, 
    bez braće biti. Tko zna da će udes mu 
    bit takav? Sve se, što god bozi òdrede, 
    u tami šulja a zla nitko nè vidi: 
    ta usud mrakom vodi, ne da gledati. 
    Pa otkud dođoste mi, jadni tuđinci? 
    Vi dugim putem dojedriste u taj kraj 
    da vječno u tuđìni dolje [28]  ležite. 
 Orest 
 Što tužiš ovo? Jadima nas budućim 
    žalostit, ženo, tko god bila, nemoj sad! 
    Da mudar nije, držim, onaj kom je mrijet, 
    a jaukom želi zatomiti smrtni strah, 
    nit' ako Had je blizu, a on nariče 
    na spâs bez nade; taj od jedne nesreće 
    dvije radi: prijekor da je lud sramoti ga, 
    a ipak mre. Sudbini nam pokorit se. 
    Stog nas ne žàli! Ta mi dobro poznamo 
    te žrtve vaše što se ovdje žrtvuju. 
 Ifigenija 
 A koji od vas Pilad je po imenu? 
    To prije svega sad bih doznat željela. 
 Orest 
 (Pokazuje na Pilada.) 
 Taj, - ako ti je neka radost saznati. 
 Ifigenija 
 A kojeg grada helenskog ste građani? 
 Orest 
 Pa koja ti je, ženo, korist znati to? 
 Ifigenija 
 Od jedne majke jeste l' možda sinovi? 
 Orest 
 Po ljubavi smo, ne po rodu braća mi. 
 Ifigenija 
 A koje tebi ime otac nadjenu? 
 Orest 
 Po pravom [29]  bi se zvat trebali "nesretni". 
 Ifigenija 
 To nè pitam te; s ȕ dbini prepusti to! 
 Orest 
 Bez imena umrijev, neću predmet smijeha bit. 
 Ifigenija 
 A što mi kratiš to? Il' tako ohol si? 
 Orest 
 Ta žrtvovat ćeš tijelo moje, ime ne. 
 Ifigenija 
 Pa zar ni grada nećeš kazat otkud si? 
 Orest 
 To besmisleno je kad moram umrijeti. 
 Ifigenija 
 A što te priječi da mi tu ljubav iskažeš? 
 Orest 
 Ko domovinom Argom slavnim dičim se. 
 Ifigenija 
 Odande, bogova ti, zar si doista? 
 Orest 
 Da, iz Mikene, grada nekoć sretnoga. 
 Ifigenija 
 Bjegunac zar? Il' druga tebe goni kob? 
 Orest 
 Na neki način prognan: s voljom a i ne. 
 Ifigenija 
 Pa nećeš li mi reći što bih htjela čut? 
 Orest 
 Al' to se jako malo tiče jada mog. 
 Ifigenija 
 Iz Arga baš po želji si mi došao. 
 Orest 
 Ne sebi; da li tebi, sama pròsudi. 
 Ifigenija 
 Za Troju valjda znaš o kojoj zbori svijet. 
 Orest 
 Oh, nikad da, ni u snu, ne čuh ja za nju! 
 Ifigenija 
 Od mača kažu da je pala, iščezla. 
 Orest 
 Da, tako je, vi živu čuste istinu. 
 Ifigenija 
 Menèlaju da l' vratila se Hèlena? 
 Orest 
 Od mojih jednome u zao stiže čas. 
 Ifigenija 
 A gdje je? Nešto kriva je i jadu mom. 
 Orest 
 Sa prvim mužem sad u Sparti boravi. 
 Ifigenija 
 Helenima mrska, ne tek meni jedinoj! 
 Orest 
 Pa i ja sudbu njenu malo osjetih. 
 Ifigenija 
 Ahejci vratili se, kako kruži glas? 
 Orest 
 Oh, kako jednom riječi sve me pitaš ti! 
 Ifigenija 
 Još pred smrt tvoju to bih rado doznala. 
 Orest 
 Pa pitaj kad te volja. Sve ću kazati. 
 Ifigenija 
 Iz Troje vrati li se neki Kalhant, vrač? 
 Orest 
 Ne, pogibe; Mikenom taj se širi glas. 
 Ifigenija 
 O časna, [30]  s pravom! A Odìsej Laertov? 
 Orest 
 Još ne vrati se kući, al' je, kažu, živ. 
 Ifigenija 
 Pa propao! Nikad doma svoga vidio! 
 Orest 
 Ne proklinji ga: svaki njega mori jad. 
 Ifigenija 
 A Nereíde Tetide još živ je sin? [31] 
 Orest 
 Ne, nije, uzalud mu svadba aulidska. 
 Ifigenija 
 Prijevarna: znaju oni koji stradaše. 
 Orest 
 A tko si? Dobro pitaš o Heladi sve. 
 Ifigenija 
 Odande sam, al' još ko dijete òtiđoh. 
 Orest 
 Tad s pravom, ženo, želiš o njoj znati sve. 
 Ifigenija 
 A što je s vođom koga sretnim zove svijet? 
 Orest 
 Tko? Onaj koga znadem sretan nè bješe. 
 Ifigenija 
 Kralj neki, Agamèmnon, a sin Atrejev. 
 Orest 
 Pa ne znam; pusti, ženo, sad taj razgovor! 
 Ifigenija 
 Ne, bogova ti, reci da se radujem! 
 Orest 
 On umrije jadan, ali ne pogìnu sâm. 
 Ifigenija 
 Zar umrije? Kojom nesrećom? O, jadna ja! 
 Orest 
 A što to jaučeš? Zar je tebi kakav rod? 
 Ifigenija 
 Zbog sjaja jaučem stare sreće njegove. 
 Orest 
 Od žene pade: strašno ona ubi ga. 
 Ifigenija 
 O jadni ubojica i ubijeni! 
 Orest 
 Daj stani, nemoj više dalje pitati. 
 Ifigenija 
 Još jedno: je li živa žena jadnika? 
 Orest 
 Ne, nije. Sin je rođeni pogubio. 
 Ifigenija 
 Oj, dome smućeni! Što htjede postići? 
 Orest 
 Osvetiti je htio mrtvog oca krv. 
 Ifigenija 
 Jao! 
    Zle l' pravde, kako pravično izvršene! 
 Orest 
 Al' bio i prav, bogovi ne praštaju. 
 Ifigenija 
 Da l' osta druge djece Agamemnonu? 
 Orest 
 Da, ostala je djevojka još Elektra. 
 Ifigenija 
 A priča li se što o kćeri ubitoj? 
 Orest 
 Ne, ništa osim: umrije, sunce nè gleda. 
 Ifigenija 
 O, jadna ona, a i otac, krvnik njen. 
 Orest 
 Zloj ženi zaglavi za ljubav nemilu. 
 Ifigenija 
 Da l' mrtva oca sin u Argu živi sad? 
 Orest 
 On živi, bijedan, nigdje ko i posvuda. 
 Ifigenija 
 Sni lažni, bjež'te! Nè vrijedite ništa baš. 
 Orest 
 Ni bozi koje mudrima nazivamo 
    ne lažu manje nego snovi krilati. 
    U božjim i u ljudskim stvarima 
    svud zbrka vlada. Jedno tek ću žaliti 
    kad razumni zbog vjere riječi proročkoj 
    nastrada - kako, znaju oni iskusni. 
 Zbor 
 Joj, joj! A ja i roditelji moji - što? 
    Da l' živi su? Il' nisu? Tko će kazati? 
 Ifigenija 
 No čujte! Dođoh baš na neku misao 
    te vama ću i sebi bit od koristi. 
    I ponajviše sve se dobro svršit zna 
    kad svima jedna ista stvar se dopadne. 
 (Orestu) 
 Pa bi li, spasem li te, htio poći ti 
    u  Ȁ rg te mojim dragim nešto javiti 
    i odnijet pismo sužanj što napísa ga 
    požaliv me jer zna da život izgubi 
    ne rukom mojom nego po tom zakonu 
    što pravednim ga smatra božica? 
    Jer nisam nikog imala ko glasnika 
    u  Ȁ rg da spasen pođe, moj ponese list 
    i nekome od mojih dragih preda ga. 
    A ti se meni neplemenit nè činiš, 
    Mikenu znaš i ljude što ih želim ja: 
    stog spasi se i kao plaću nemalu 
    za pismo lako primi sada život svoj! 
    A taj, kad tako silom hoće država, 
    bez tebe neka bude žrtva božici. 
 Orest 
 Ti dobro reče osim jednog, tuđinko! 
    Jer on da gine to je meni teška bol. 
    Kormilar ja sam koji vozi nesreću, 
    a on tek sa mnom plovi porad jada mog. 
    Stog ne bi bilo pravo, smrću njegovom, 
    ugodiv tebi, sam se spasit nevolje. 
    Ovako nek' je: njemu pismo daj, u  Ȁ rg 
    on odnijet će ga, dobro sve obàviti. 
    A tko god želi, mene neka ubije. 
    Sramota je kad u zlo druga uvališ 
    da sam se spasiš. Ali to je prijatelj 
    kom želim život ko i sebi samome. 
 Ifigenija 
 O dušo rajska, plemenita roda si 
    ti izdanak i druzima si pravi drug. 
    A takav nek' mi je od braće onaj brat 
    što meni osta! Ni ja, stranci, nisam baš 
    bez brata, samo što ga okom ne gledam. 
    Al' kad je tebe tako volja, njega ću 
    ja s pismom tamo poslat, a ti umrijet ćeš: 
    duboka tebe ljubav s njim povezuje. 
 Orest 
 A tko će žrtvovat me, grozan vršit čin? 
 Ifigenija 
 Ja: službu tu nametnula mi božica. 
 Orest 
 Baš nezavidnu, djevo, lijepu nimalo. 
 Ifigenija 
 Pod prisilom sam, moram se pokoriti. 
 Orest 
 Zar ti ćeš, žena, mačem klati muževe? 
 Ifigenija 
 Ne: tvoju kosu svetom vodom prskat ću. 
 Orest 
 Ubijat tko će, ako smijem pitati? 
 Ifigenija 
 U hramu tom su kojima je briga to. 
 Orest 
 A kakav će me primit grob kad izdahnem? 
 Ifigenija 
 Unutra sveti plam i spilje mračni jaz. 
 Orest 
 Jao! 
    Kad ruka bi me sestrina sahranila! 
 Ifigenija 
 Eh puste l' želje, jadni, tko god bio ti! 
    Daleko živi ona od tog divljeg tla. 
    No ipak, kad već ti si rodom Argivac, 
    uskratiti ti neću što se može dat. 
    U tvoj ću grob položit mnogo nakita 
    i žutim uljem tijelo ti namazati 
    pa cvjetna soka smeđe gorske pčelice 
    na lomaču ću tvoju tebi izliti. 
    Sad idem i iz stana božičina ću 
    list donijet: al' se nemoj na me ljutiti! 
    Vi, sluge, čuvajte ih, al' bez konopa! 
    A možda glas ću nenadani nekom svom, 
    Kog volim najviše, u Arg ja poslati 
    i pismo će mu radost javit sigurnu 
    da živa je ta koju smatra umrlom. 
   
 (Odlazi u hram.) 
 Zbor 
 (Orestu) 
 Ah, žalim tebe, voda će te sveta 
    sad kapljama rositi 
    i krv okrvaviti. 
 Orest 
 Tu žalit ne treba. Sad zbogom, strankinje! 
 Zbor 
 (Piladu) 
 A tebe, mladiću, zbog sudbe sretne 
    svom domu na prag 
    ti nogom ćeš stupiti. 
 Pilad 
 Zavidjet nemoj tom kom ginu najdraži. 
 Zbor 
 Oh, povratka li strašna! 
    Joj, joj, propao si! 
    Jao, jao! 
    Kome od vas je teža bol? 
    Koleba mi se srce sumnjama 
    da l' tebe prije žaliti il' tebe. 
 Orest 
 Da l' isto misliš, bogova ti, Pilade? 
 Pilad 
 Pa ne znam: pitanje me tvoje zbunjuje. 
 Orest 
 Tko ta je djevojka što srcem helenskim 
    o jadima pod Trojom nas je pitala, 
    o povratku Helena i o Kalhantu, 
    vještaku ptičjem, pa još o Ahìleju. 
    I kako žali bijednog Agamemnona, 
    za ženu, djecu pita! Rodom Argivka 
    bit mora, jer inače ne bi nikada 
    to pismo slala niti bi nas pitala 
    ko netko kom je ista s Argom sudbina. 
 Pilad 
 Ti pr ȅ teče me ponešto u mislima. 
    Tek jedno: ta za jade dvora kraljevskog 
    zna svatko tko i malo svijetom kreće se. 
    Al' druga meni glavom hita misao. 
 Orest 
 A što? Podijeliv je, ti bolje sudit ćeš. 
 Pilad 
 Sramota je da živim pošto umreš ti: 
    kad s tobom plovljah, s tobom je i meni mrijet. 
    Ta kukavicom, nitkovom će zvat me svi 
    u Argu i po gudurastoj Fokidi. 
    O meni svi će mislit, jer su zlobnici, 
    da izdavši te sam se kući vratih živ 
    il' da te ubih sred propasti doma tvog 
    smrt snujuć ti rad tvoga trona kraljevskog 
    jer baštinicom sestrom ti oženih se. 
    Jest, tog se bojim, toga ti je mene stid 
    i zato moram s tobom skupa umrijeti 
    i pod nož pasti, u vatri izgorjeti, 
    jer prijatelj sam tvoj a strah me prijekora. 
 Orest 
 Ta šuti: svoj ću teret morat podnijet sam. 
    Kad jednu žalost trpjet moram, neću dvije. 
    A što si tugom i sramotom nazvao, 
    to na me past će ako supatniku svom 
    smrt spremim. Život skončat za me nije zlo 
    kad bogovi mi čine to što čine mi. 
    Ta ti si sretan, dom ti je bez jada, čist, 
    dok moj je proklet i ispunjen nesrećom. 
    Ti živ sa sestrom mojom što za ženu je 
    ja tebi dadoh rađaj sebi potomstvo, 
    da ime moje živi i dom očinski 
    bez djece da ne zatre mi se nikada. 
    Pa idi, živi, stan ti bio očev dom! 
    Kad dođeš u Heladu i Arg viteški, 
    tom desnicom te tvojom ovo zaklinjem: 
    hum naspi mi i grobni stavi spomenik, 
    nek' sestra suzom kvasi, kosom kiti grob! 
    I javi da me neka smaknu Argivka 
    na žrtveniku gdje je moja pala krv. 
    Ti sestru moju nikad ne zanèmari 
    jer vidiš da je pust i prazan očev dom! 
    Sad zbogom! Najdraži si bio prijatelj, 
    u lovu drug i u mojem odrastanju, 
    što silno breme mog si jada ponio. 
    A Feb me, premda prorok, laži prevari: 
    daleko me je od Helade želio 
    odmamit jer ga proroštva je prvog stid. 
    Sve svoje dadoh mu i riječi poslušah, 
    umorih majku - a sad  ȉ  sām pogibam. 
 Pilad 
 Svoj grob ćeš imati; a sestre postelju 
    ja zanemarit neću nikad, jadniče. 
    I mrtav još ćeš draži bit mi nego živ. 
    Al' božje još te ne uništi proroštvo 
    pa makar ti već blizu smrti stajao. 
    Al' često, često se u teškoj nevolji 
    i nagli obrat slučajem zna desiti. 
   
 (Izlazi Ifigenija.) 
 Orest 
 Daj šuti! Febova mi riječ ne koristi; 
    jer žena eno već iz hrama izlazi. 
 Ifigenija 
 (slugama) 
 Vi odlazite, idite, priredite 
    unutra što za žrtvu treba žrecima. 
 (Sluge odlaze.) 
 Mog pisma, stranci, mn ȍ golisnog, savitog 
    sad evo! Što pak osim toga želim ja, 
    to čujte! Isti nije čovjek nijedan 
    u jadu i u nadi kad ga mine strah. 
    Stog bojim se da taj će, kući vrativ se, 
    sve ove moje zanemarit poruke 
    što to ih pismo treba odnijeti u  Ȁ rg. 
 Orest 
 Što hoćeš? Što se tako uznemiruješ? 
 Ifigenija 
 Nek' tu mi se zakune da će odnijeti 
    u Arg taj list i predat mojim dragima. 
 Orest 
 A hoćeš li se i ti njemu zakleti? 
 Ifigenija 
 Da što ću činiti il' neću činiti? 
 Orest 
 Iz divlje zemlje da ćeš živa pustit ga. 
 Ifigenija 
 Dakako; kako bi inače javio? 
 Orest 
 A hoće li ti vladar to dopustiti? 
 Ifigenija 
 Nagovorit ću ga; ovog [32]  nà brod pratit ću. 
 Orest 
 (Piladu) 
 Zakuni se!  (Ifigeniji)  Ti svetu kletvu kazuj mu! 
 Ifigenija 
 (Piladu) 
 Mom rodu kazuj da ćeš predat ovaj list. 
 Pilad 
 Tvom rodu kažem da ću predat ovaj list. 
 Ifigenija 
 A ja ću te od Simplegada spasiti. 
 Pilad 
 Pa koji bog je svjedok tvojoj zakletvi? 
 Ifigenija 
 Artèmida: u njenom hramu službujem. 
 Pilad 
 A meni nek' je vladar neba, višnji Zeus. 
 Ifigenija 
 No pogaziš li riječ i mene prevariš? 
 Pilad 
 Ne stigao kući! A ne spasiš li me ti? 
 Ifigenija 
 U Arg ja nikad živa nogom stupila! 
 Pilad 
 No počuj sada što smo previdjeli mi. 
 Ifigenija 
 Al' za riječ dobru kasno nije nikada. 
 Pilad 
 Dopusti izuzeće: nastrada li brod 
    i pismo s tovarom u more potone 
    te nestane ga, ja tek život spasim gol, 
    tad zakletva da ova više ne vrijedi. 
 Ifigenija 
 A znaš li što ću? Ima za sve neki lijek. 
    Sve što u ovom pismu je zapisano 
    ja reći ću da možeš javit mojima. 
    Tad sigurno je sve: ne izgubiš li list, 
    on sam bez riječi poruku će javiti; 
    al' ako pismo to u moru nestane, 
    svoj život spasiv, riječi moje spasit ćeš. 
 Pilad 
 I za se ko i za me dobro rekla si. 
    Pa kazuj kom to pismo treba nositi 
    u Arg i koju ono nosi poruku. 
 Ifigenija 
 Agamemnonovu Orestu ćeš javiti: 
    "To žrtva aulidska ti Ifigenija 
    još živa javlja, premda za vas mrtva već." 
 Orest 
 A gdje je ona? Mrtva zar je uskrsla? 
 Ifigenija 
 Pa ja sam koju gledaš; ne prekidaj me: 
    "U Arg me, brate, vodi dok sam živa još! 
    Iz divlje zemlje i od žrtvenika me 
    ti božjeg spasi na kom strance ubijam!" 
 Orest 
 A što da reknem? Sanjamo l' mi, Pilade? 
 Ifigenija 
 "Il' postat ću prokletstvo domu tvojemu, 
    Oreste!" - da ime, dvaput čuvši, upamtiš. 
 Orest 
 O bozi! 
 Ifigenija 
 Zá me bogove što prizivaš? 
 Orest 
 Ah, ništa. Nàstavi! To misli lutaju. 
 (Za sebe.) 
 Kad stanem tebe pitat, nećeš vj ȅ rovat. 
 Ifigenija 
 "Artèmida me", kaži, "spasi, košutu 
    podmetnuv za me, nju žrtvòva otac moj 
    u mene misleć da zabada oštricu. 
    I amo pr ȅ seli me." Evo pisma tog! 
    A to je u njem zapisani sadržaj. 
 Pilad 
 Ti lakom si me zakletvom obvezala 
    i sama zaklev se; pa zato odmah ću 
    izvršit ono na što sam prisegnuo. 
    Gle, pismo nosim, predajem ti, Oreste; 
    od ove tvoje sestrice je rođene. 
 Orest 
 Pa primam: pustiv pismo presavijeno, 
    taj zanos prvi neću crpst u riječima. 
    O predraga mi sestro, sav prenèražen 
    nevjerujućom rukom ipak grlim te 
    pun radosti kad doznah stvari čudesne. 
   
 (Zagrli je.) 
 Zbor 
 Ej, stranče, svećenicu božju kaljaš ti 
    kad ruku oko svete halje ovijaš. 
 Orest 
 O sestro, istog oca Agamemnona 
    ti dijete, nemoj se odmicat, brata svog 
    kad imaš kom se nikad nisi nadala. 
 Ifigenija 
 Ja tebe? Svoga brata? Prestat nećeš li? 
    U Argu i u Naupliji sad živi on. 
 Orest 
 Ne, nije tamo, nesretnice, taj tvoj brat. 
 Ifigenija 
 Zar Lakonka Tindàrejevka rodi te? 
 Orest 
 Od Pelopova sina sinu rodih se. 
 Ifigenija 
 Što kažeš? Gdje su tebi za to dokazi? 
 Orest 
 Dakako: pitaj što o domu očinskom! 
 Ifigenija 
 Ti dakle kazuj meni, slušat ću te ja. 
 Orest 
 Pa prvo kazat ću što čuh od Elektre. 
    Za svađu Atrejevu sa Tijestom znaš? 
 Ifigenija 
 Da, znam; zbog janjeta je zlatnog nastala. 
 Orest 
 A pamtiš da si to u tkanje utkala? 
 Ifigenija 
 Najdraži, srcu mom se blizu primičeš. 
 Orest 
 I sunčev bijeg na slici si prikazala. 
 Ifigenija 
 I to sam tankim nitima izatkala. 
 Orest 
 U Aulidi ti mati kupelj spremila? 
 Ifigenija 
 Znam: sjajni pir mi nije to uskratio. 
 Orest 
 Pa još: zar nisi majci kosu poslala? 
 Ifigenija 
 Da, kao spomen grobu mjesto tijela svog. 
 Orest 
 Ko znak što sâm ga vidjeh ovo kazat ću: 
    u domu staro koplje djeda Pelopa - 
    u Pizi, njim zamahnuv, steče djevojku 
    Hipodámiju a p ȍ gubi Enòmaja, - 
    u tvojoj skrito djevojačkoj sobici. 
 Ifigenija 
 Moj predragi, da, samo to si, predrag si, 
    Oreste, žuđena te imam, 
    iz domovine, dragi, 
    iz mog si Arga došao. 
 Orest 
 A i ja tebe, mrtvu, kako misle svi. 
    I suza - tuga s radošću pomiješana - 
    gle!, vjeđe tebi a i meni natapa. 
 Ifigenija 
 Ko čedo sitno, sitno ja te ostavih 
    u domu dojilji na rukama. 
    O, sudbo sretnija no može kazat riječ! 
    Što da kažem? Preko čuda, neiskazive 
    dogodiše se stvari te. 
 Orest 
 A odsad jedno s drugim sretni bili mi! 
 Ifigenija 
 Veselje čudno, drage, nađoh ja, 
    a strah me da iz ruku ne utèče mi 
    i k nebu vine se; 
    o, ognjišta kiklopska, [33]  domovino, 
    Mikeno draga! 
    Za život hvala i za hranu hvala ti, 
    što iste krvi brata miloga, 
    to sunce doma mog si ti othranila. 
 Orest 
 Po rodu mi smo sretni, al' po nesreći, 
    o, sestro, život nam je tužan postao. 
 Ifigenija 
 To jadna iskusih kad pod moj vrat 
    mač stavi otac srca okrutna. 
 Orest 
 Jao! Ne bjeh ondje, ali ko da vidim te. 
 Ifigenija 
 Kad bez pjesme svadbene, brate, 
    u Ahìlejev šator 
    na lažno su me vjenčanje vodili; 
    Uz žrtvenik suze su tekle i jauci odjekivali. 
    Jao, jao te vode tamo za čišćenje! [34] 
 Orest 
 Plačem i ja zbog tog čina očeva. 
 Ifigenija 
 Bezdušna mi oca dade usud krut. 
    No jadi niču iz jada neprestano 
    odlukom božjom. 
 Orest 
 I bi, da svog si, jadna, brata smaknula. 
 Ifigenija 
 Jao zbog moga nedjela! [35]  Prihvatila sam se 
    strašna čina, o moj brate! Za dlaku si 
    izmakao bogumrskoj propasti od moje 
    iskrvavivši ruke! 
    Kakav li će tome biti kraj? 
    Kakva li će me sudba još zadesiti? 
    Kakvo li ću sredstvo naći 
    da te iz ove zemlje, od umorstva pošaljem 
    u očinski Arg 
    prije nego mač tvojom se krvi 
    omasti? To ti je zadaća, jadno srce, 
    da nađeš rješenje. 
    Zar suhom zemljom, ne na lađi, 
    nego hrlim nogama 
    kreneš li kroz divlja plemena 
    i neprohodnim putima, smrt će te dostići? 
    Pa ipak, kroz tamnoplave hridi, uski tjesnac morski, 
    dalek je i dugačak za bijeg put. 
    Jadne, jadne li mene! 
    Koji će bog ili smrtnik, nesretniče, 
    ili sretni slučaj utrti sretnu stazu za nas, 
    za dvoje preostalih Atrida, 
    kao oslobođenje od jada? 
 Zbor(ovođa) 
 To čudo pravo i neiskazano ću 
    razglasit, jer ga ne čuh tek, već vidjeh baš. 
 Pilad 
 Drug druga starog, Oreste, kad ugleda, 
    tad priliči da rukama se zagrle. 
    Al' pusti tugu pa na ono prijeđi sad 
    na koji način naći ćemo dični spas 
    izišavši jz ove zemlje barbarske. 
    Jer mudar čovjek neće sreću pustiti 
    da izmakne mu zbog užitka drugoga. 
 Orest 
 Baš dobro! Ali za to, mislim, brine se 
    i sreća skupa s nama; a kad trudiš se, 
    i bog ti pruža uvijek pomoć dvostruku. 
 Ifigenija 
 Al' nimalo me vi odvratit nećete 
    da ne pitam za sudbu, život Èlektrin. 
    Sve to će prije svega bit mi milo čut. 
 Orest 
 (Pokazuje na Pilada.) 
 Ko žena ovog život sretan provodi. 
 Ifigenija 
 On odakle je rodom? Čiji li je sin? 
 Orest 
 Za oca ima Fočanina Strofija. 
 Ifigenija 
 Zar kćeri Atrejeve sin je, rođak moj? 
 Orest 
 Jest, bratučed je, jedini moj vjerni drug. 
 Ifigenija 
 Još nerođen kad otac me žrtvovao. 
 Orest 
 Bez djeteta b ȉ  neko vrijeme Strofije. 
 Ifigenija 
 O zdravo, mužu moje sestre rođene! 
 Orest 
 Da, i moj spasitelj, a nije rođak tek. 
 Ifigenija 
 Za strašan čin na majci otkud hrabrosti ti? 
 Orest 
 O tome šutimo! Osvetih oca svog. 
 Ifigenija 
 A što je razlog da je muža ubila? 
 Orest 
 Ma pusti majku! Nije tebi lijepo čut. 
 Ifigenija 
 Već šutim. Gleda li u tebe sada Arg? 
 Orest 
 Menèlaj vlada. Ja sam prognan  ȍ dande. 
 Ifigenija 
 Naš stric - on domu tužnom čini nasilje! 
 Orest 
 Ne! Strah me prògoni svud od Erinija. [36] 
 Ifigenija 
 Na žalu zato te kao luda vidješe? 
 Orest 
 To nije prvi put da svijet moj vidi jad. 
 Ifigenija 
 Da, božice zbog majke su te mučile. 
 Orest 
 U usta mi ugurav uzdu krvavu. 
 Ifigenija 
 A zašto ovoj zemlji ti si krenuo? 
 Orest 
 To Febovo naredilo je proroštvo. 
 Ifigenija 
 U koju svrhu? Smije li se reći to? 
 Orest 
 Da, reći ću. Ovako jadi počeše. 
    Kad majčin zločin, o kom šutim, rukom ja 
    osvetih, potjerom me stalnom tjerahu 
    Erinije na bijegu, sve dok Loksija [37] 
    ne skrenu najzad u Atenu korak moj, 
    da s bezimenim božicama [38]  sudim se. 
    Sud sveti tu je; njega Zeus ustànovi 
    kad Ares ruke krvlju je okaljao. [39] 
    Kad tamo dođoh, prijatelj me n ȉ jedan 
    ne prîmi rado jer sam mrzak bozima. 
    Ko sàžali se, prostrije mi napóse stol, 
    pod jednim istim makar bili krovom mi, 
    i sa mnom nitko ništa ne razgovara 
    nit' jelo, piće hoće sa mnom dijeliti, 
    već svakom vina vlastit vrč napunivši 
    svi podjednako, iz njih piju veselo. [40] 
    Prekoriti ih za to nisam želio 
    pa šutke trpjeh praveć se da nè vidim. 
    Uzdisah teško jer sam majku ubio. 
    Sad čujem da je moj jad za Atenjane 
    svetkovina i da još živ je običaj 
    da Pàladin puk svetkuje dan vrčeva. [41] 
    A kada dođoh na brežuljak Aresov, 
    tu pred sud stadoh: jedno mjesto uzeh ja, 
    a drugo najstarija od Erinija. 
    Teretila me tužba za krv majčinu, 
    a spasilo me svjedočenje Febovo. 
    Atene [42]  ruka jednak nađe glasa broj; 
    pobijedih na tom suđenju za ùbojstvo. 
    I koje presudi se toj pokoriše, 
    u svetištu do suda se udomiše; 
    Erinije pak što se ne pokoriše 
    u trku neumornu mene gonjahu 
    sve dok na sveto Febovo se vratih tlo 
    i, posteć, bacih se pred hramom ničice 
    te zakleh se da život tu ću skončati 
    ne spasi li me Feb, moj upropastitelj. 
    Tad s tronoga se zlatnog začu Febov glas 
    i ovamo me posla, s neba pali kip 
    da uzmem te ponèsem zemlji atenskoj. 
    Kad dakle reče da će to nam biti spas, 
    pomòzi! Kip ugrabimo li božičin, 
    mom ludilu će biti kraj; tad tebe ću 
    na lađi u Mikenu hitro vratiti. 
    Al' ljubljena mi, draga sestrice, 
    dom očinski svoj spasi i izbàvi me! 
    Jer ì ja ì rod Pelopov smo propali, 
    nebeskog kipa ako ne domògnem se. 
 Zbor(ovođa) 
 Uskipje neki strašan gnjev od bogova 
    i Tantalov rod goni on kroz nevolje. 
 Ifigenija 
 Još prije tvoga dolaska sam žudjela 
    u  Ȁ rg otići, tebe, brate, vidjeti. 
    Što ì ti želim: jada tvog te riješiti 
    i bijedni dom svoj očinski obnoviti 
    ne ljuteći se više na svog krvnika. [43] 
    Od krvi tvoje ruke čiste imat ću 
    i dom ću spasti; ali kako skriti se 
    od božice? I kralja bojim se kad on 
    bez kipa prazno vidi ovo podnožje. 
    Smrt kako izbjeć? Što će bit mi izgovor? 
    Al' ìzvrši l' se sve u jedan isti čas 
    te kip poneseš i na lj ȅ pokrmoj me 
    povedeš lađi, lijep će bit pogibli kraj. 
    Bez te slobode [44]  ja ću ovdje umrijeti. 
    No ako ti ostvariš sretan povratak, 
    odustat neću, makar smrt me čekala, 
    da spasim te: muškarac umre l' ù kući, 
    za njîm se žali, a za ženom nikada. 
 Orest 
 Ubilcem ì tebi i majci neću bit! 
    Ta dosta je i njena krv. A s tobom bih 
    i živjet želio, i smrt podijelio. 
    Pa vodit ću te, ne padnem li ovdje sam, 
    u Arg il' tu ću s tobom mrtav ostati. 
    Al' čuj što mislim: da se tome pròtivi 
    Artèmida, bi l' rekao mi Loksija 
    kip božičin nek' nosim u grad Pàladin 
    i lice tvoje vidim? Sve povezavši 
    sad to, ja povratku se nadam sigurnu. 
 Ifigenija 
 Al' kako bismo mogli smrti uteći 
    i uzeti što želimo? Jer opasan 
    naš povratak je: o tom treba vijećati. 
 Orest 
 Pa možda bismo mogli kralja ubiti? 
 Ifigenija 
 To strašno je da smakne gost domaćina. 
 Orest 
 Za tvôj i môj spas treba se odvažiti. 
 Ifigenija 
 Ne mogu - premda tvoju hvalim srčanost. 
 Orest 
 Što ako bi me u tom hramu sakrila? 
 Ifigenija 
 Iskòristivši mrak da mi umaknemo? 
 Orest 
 Za krađu noć je dobra, svjetlo istini. 
 Ifigenija 
 Al' straža je u hramu: opazit će nas. 
 Orest 
 Joj, propali smo! Kako da se spasimo? 
 Ifigenija 
 Ja mislim da se nove sjetih zamisli. 
 Orest 
 A kakve? Daj priopći da je ì ja znam! 
 Ifigenija 
 To ludilo će tvoje bit mi izgovor. 
 Orest 
 Dovitljive su žene u lukavstvima. 
 Ifigenija 
 Argivcem ću te nazvat, majke ubilcem - 
 Orest 
 Koriste l', ti se služi mojim jadima. 
 Ifigenija 
 - nedopuštena da si žrtva božici - 
 Orest 
 Ko uzrok što ćeš navest? Nešto slutim već. 
 Ifigenija 
 - da nečist si, a samo čiste žrtvujem. 
 Orest 
 Pa što će krađu kipa to olakšati? 
 Ifigenija 
 U morskoj vodi želim te očìstiti. 
 Orest 
 U hramu još je kip zbog kog doplovismo. 
 Ifigenija 
 I njeg ću prati ko da si ga dirnuo. 
 Orest 
 A gdje? Na žalu gdje se pjeni morski val? 
 Ifigenija 
 Da, gdje ti lađu drži lanen konopac. 
 Orest 
 A hoćeš l' ti il' drugi tko kip nositi? 
 Ifigenija 
 Ja. Samo meni slobodno je taknut ga. 
 Orest 
 A kakva bit će Piladova uloga? 
 Ifigenija 
 Da okaljan je kao i ti, reći ću. 
 Orest 
 Od kralja krišom to il' javno radit ćeš? 
 Ifigenija 
 Nagovorit ću ga: to se ne da sakriti. 
 Orest 
 Na svaki način brodska vesla spremna su. 
 Ifigenija 
 Ti brini se da dobro pođe ostalo. 
 Orest 
 (pokazujući na kor) 
 Još treba tek da one sve to sakriju. 
    Zamoli ih i riječima uvjerljivim 
    pridobij! Žena sućut zna pobuditi. 
    Tad drugo sve će možda dobro ispasti. 
 Ifigenija 
 O drage žene, u vas pogled upirem 
    i do vas sada stoji hoću l' sretna bit 
    il' propasti izgubiv mili zavičaj, 
    svog dragog brata, sestru svoju predragu. 
    Početak mojoj molbi nek je ova riječ: 
    mi žene smo i jedna drugoj odane 
    te zajedničke tajne znamo čuvati. 
    Sad šutnjom našem bijegu vi pomozite 
    jer vjeran jezik ukras je svog vlasnika. 
    Nas troje vidite na kušnji sudbine: 
    il' povratak u domovinu ili smrt. 
    A spasim li se, u Heladu spasiti 
    i tebe ću da sreću moju podijeliš. 
    Sad zaklinjem te desnicom i obrazom 
    i koljenima i u kući najdražim! 
    Što kažeš? Koja pristaje a koja ne? 
    Što veliš na to? Ako to mi odbiješ, 
    tad propala sam i ja i moj jadni brat. 
 Zbor(ovođa) 
 Bez straha, gospo draga, sebe spasavaj! 
    Ja šutjet ću o svemu što me moliš ti 
    a veliki mi Zeus nek' bude svjèdokom! 
 Ifigenija 
 Nek' blagoslov i sreća za to prate te! 
 (Orestu i Piladu) 
 Sad u hram ući tvoj je i tvoj posao, 
    jer uskoro će doći ove zemlje kralj 
    da pita jesu l' stranci žrtvovani već. 
 (Njih dvojica odlaze u hram.) 
 O časna, što si me u klancu aulidskom 
    od ubilačke ruke oca spasila, 
    i sad me spasi skupa s njime; inače 
    vjerovat nitko neće riječi Loksije 
    zbog tebe; iz te zemlje pođi barbarske 
    u Atenu; tebi naime tu ne priliči 
    boravit blažen grad kad stan ti može bit. 
   
 (Odlazi u hram.) [45] 
 Zbor 
 Ti ptico, što povrh kamenih 
    hridi po pučini, zimorode, 
    tužnu pjesmu pjevaš, 
    glas razumljiv razboritima, 
    da tužaljkama oplakuješ neprestano mužjaka, 
    ja ti odgovaram 
    svojom žalobnom pjesmom, ja ptica bez krila, 
    čeznući za helenskim trgovima, 
    čeznući za onom sretnijom Artemidom 
    koja prebiva uz brežuljak Kint 
    i palmu bujna lišća, 
    granati lovor 
    i svijetlozelenu mladicu svete masline, 
    draga Letinim trudovima, 
    uz jezero u krugove namreškane vode, [46] 
    gdje milozvučni labud 
    pjesmom odaje poštu Muzama. 
    O bujne kaplje suza 
    što kapnuste na moje obraze, 
    kad poslije propasti naših kula 
    pođoh na neprijateljske lađe 
    kao plijen vesala i kopalja! 
    Prodana za zlato 
    u barbarski dođoh dom 
    gdje služim kćer Agamemnonovu 
    koja žrtvuje 
    božici lovkinji jelena 
    na žrtvenicima omašćenima krvlju Helena. 
    Zavidim sudbi onoga koji 
    jade nikad ne vidje. On u bijedi 
    ne klone jer je s njom odrastao. 
    Nesreća se u protivno okreće. 
    Ali težak je udes smrtnicima 
    kad ih zatekne nesreća posred sreće. 
    I tebe će, časna, argivska 
    gizdava lađa kući odvesti; 
    a voskom slijepljena svirala 
    gorskog Pana svirkom će 
    vesla poticati; [47] 
    dok vidjelac Feb će te 
    ljupkim zvukom s lire od sedam žica 
    pjevajuć sretno otpratiti u atensku zemlju. 
    Mene ostavivši ovdje samu, 
    hitat ćeš praćena šumom vesala, 
    dok će se jedra širiti 
    sprijeda na pramcu 
    o napetoj užadi 
    lađe koja hitro siječe vale. 
    O da mi je stupiti na sjajem okupano trkalište 
    kojim prolazi sunčev plamen! 
    O da mi je stići ponad ložnice mog doma 
    pa onda sklopiti hitra krila mog leta! 
    O da mi je stupiti u kolo 
    kao gošći na otmjenu vjenčanju, 
    prebirući nogama ukrug 
    uz nizove dragih drugarica u igri 
    nadmećući se u ljupkosti 
    kao kad se u bujnoj raskoši 
    obilno pripremah za nadmetanje 
    ogrćući bogato izvezeni veo 
    i osjenjujući viticama obraz. 
 
 
 Četvrti čin 
 (Dolazi Toant s pratnjom.) 
 Toant 
 A gdje je doma ovoga čuvarica, 
    ta Helenka? Da l' strance je posvetila? 
    U tajnom svetištu da l' već ih liže plam? 
   
 (Dolazi Ifigenija s kipom u rukama.) 
 Zbor(ovođa) 
 Pa evo je! Sve, kralju, jasno će ti reć. 
 Toant 
 Što, kćeri Agamemnonova, sveti kip 
    na rukama sa postolja sad odnosiš? 
 Ifigenija 
 U trijemu, kralju, sad zadrži korak svoj! 
 Toant 
 Što zbilo se u hramu, Ifigenijo? 
 Ifigenija 
 Ne reci kletu riječ za ljubav bogova! 
 Toant 
 Baš čudan uvod priči! Reci jasnije! 
 Ifigenija 
 Uhvàtiste mi, kralju, žrtvu nečistu. 
 Toant 
 Odakle znaš to? Ili tek naslućuješ? 
 Ifigenija 
 Kip božičin se sam okrenu unatrag. 
 Toant 
 Sam òd sebe? Il' potres ga pomaknuo? 
 Ifigenija 
 Sam òd sebe. I oči je zaklopio. 
 Toant 
 A što je uzrok? Okaljanost stranaca? 
 Ifigenija 
 To, ništa drugo. Strašan čin počiniše. 
 Toant 
 Zar ljude moje ubiše na obali? 
 Ifigenija 
 Ne, došli su sa ljagom krvi rodbinske. 
 Toant 
 A s kakvom? Obuze me želja doznati. 
 Ifigenija 
 Ah, majku mačem zajedno su ubili. 
 Toant 
 O Apolone, ne bi to ni barbarin! 
 Ifigenija 
 Iz cijele su Heláde zato izgnani. 
 Toant 
 I zbog njih dakle kip iznosiš napolje? 
 Ifigenija 
 Na sveti zrak, da ljagu s njega očistim. 
 Toant 
 A kako si za ljagu strašnu doznala? 
 Ifigenija 
 Ispitah ih kad božji se okrenu kip. 
 Toant 
 Ko mudra kći Heláde sve si saznala. 
 Ifigenija 
 Baš sladak mamac srcu mi dobaciše. 
 Toant 
 Iz Arga da l' ti nešto lijepo javljaju? 
 Ifigenija 
 Da dobro mi je Orest, brat moj jedini. 
 Toant 
 Od radosti za dobru vijest da spasiš ih? 
 Ifigenija 
 I otac moj da živi i da dobro je. 
 Toant 
 Al' ti uz božičinu stvar si pristala? 
 Ifigenija 
 Da, mrzim svu Heládu što me ubila. 
 Toant 
 Pa reci što da radimo s došljacima? 
 Ifigenija 
 Poštivat treba običaje prijašnje. 
 Toant 
 Pa zašto mač i voda sad ne posluju? 
 Ifigenija 
 Al' prije očišćenjem njih ću oprati. 
 Toant 
 Da l' izvor-vodom ili morskom kapljicom? 
 Ifigenija 
 Pa more svako zlo će ljudsko isprati. 
 Toant 
 Tad svetija će biti žrtva božici. 
 Ifigenija 
 I svoju dužnost bolje ću izvršiti. 
 Toant 
 Ne dopire li baš do samog hrama val? 
 Ifigenija 
 Samoće treba; drugo još obavit ću. 
 Toant 
 Gdje god te volja. Tajne gledat ne volim. 
 Ifigenija 
 A moram i kip božičin očìstiti. 
 Toant 
 Da, ako je oskvrnut smrću majčinom. 
 Ifigenija 
 Inače maknula ga ne bih s postolja. 
 Toant 
 Skrb tvoja i pobožnost baš je pravična. 
 Ifigenija 
 Znaš što još mi biti treba? 
 Toant 
 Tvoje je da kažeš to. 
 Ifigenija 
 Okovima veži strance! 
 Toant 
 Kamo će ti pobjeći? 
 Ifigenija 
 U Heléna nema vjere. 
 Toant 
 Sluge, hajd' po okove! 
 Ifigenija 
 I tuđínce nek' izvedu amo. 
 Toant 
 Tako biti će. 
 Ifigenija 
 Glave nek' im skriju plaštem. 
 Toant 
 Sunce da ne vidi to. 
 Ifigenija 
 Daj mi nešto svoje pratnje! 
 Toant 
 (Pokazuje neke sluge.) 
 Ovi će te pratiti. 
 Ifigenija 
 Pošlji nekog neka javi gradu. 
 Toant 
 Koju nesreću? 
 Ifigenija 
 Svi nek' ostanu u kući. 
 Toant 
 Da ne sretnu ubilce. 
 Ifigenija 
 Pogled njihov ljagu nosi. 
 Toant 
 (sluzi) 
 Pođi i opominji! 
 Ifigenija 
 Osobito prijatelji - 
 Toant 
 Meni to si kazala. 
 Ifigenija 
 - nek' ne dolaze na oči! 
 Toant 
 Dobro zà grad brineš se. 
 Ifigenija 
 S pravom. [48] 
 Toant 
 Jer te s pravom grad poštuje posvuda. 
 Ifigenija 
 A ti ostani pred hramom božici - 
 Toant 
 Da činim što? 
 Ifigenija 
 - čisti zubljom njenu kuću! 
 Toant 
 Čistoj da se vratiš ti. 
 Ifigenija 
 A kad stranci van iziđu - 
 Toant 
 Što mi treba činiti? 
 Ifigenija 
 - plaštem tada oči zastri! 
 Toant 
 Da me krv ne òkalja? 
 Ifigenija 
 Čini l' ti se dugo čekat - 
 Toant 
 Što je tome krajnji rok? 
 Ifigenija 
 - nè čudi se! 
 Toant 
 Lijepo s mirom vrši službu božičju! 
 Ifigenija 
 Nek' po želji očišćenje bude to! 
 Toant 
 To molim ja. 
   
 (Toant odlazi u hram. Dovode Oresta i Pilada.) 
 Ifigenija 
 Gle! Već vidim strance sada gdje iz hrama izlaze 
    s božičinim nakitom i janjcima da krvlju krv 
    kaljajući òperem, i zublja sjaj i drugo što 
    nàredih da strance te i božicu ja òčistim. 
    Građanima kažem nek' se ùklone tom kaljanju. 
    Ima l' čuvar hrama ruke čiste još pred bozima, 
    ide l' tkogod brak sklopiti, trudna li je žena gdje, 
    bjež'te, mičite se da prokletstvo kog ne zàhvati! 
    Kraljice, o, Zeusa čedo i Latone, sperem li 
    s ovih krv i žrtvujemo l' kako treba, imat ćeš 
    čist dom, a nas sreća čeka: o drugome šutjet ću; 
    bozima tek sveznalim i tebi kažem, božice! 
   
 (Otiđe s Orestom i Piladom.) 
 Zbor 
 Lijep porod sin je Letin 
    kog u delskim dolovima 
    plodnim ona nekoć rodi, 
    zlatokoso to je čedo 
    kitari vješto, koje luku 
    sigurnome se veseli; 
    a ponese sina s morske 
    okružene hridi mati, 
    napustivši slavno mjesto gdje ga rodi, 
    na parnaski na vrhunac 
    što Bakhovom cikom ječi, 
    otkud teku silne vode, 
    gdje šarenih leđa, riđi 
    zmaj, golema zemlje neman, 
    pod lovorom sav u hladu, 
    čuva proročište zemno. 
    Još ko dijete, još u drage 
    majke naručaje skačuć, 
    ti ga, Febe, ubi svetog 
    domogav se proročišta; 
    na tronogu zlatnu sjediš, 
    neprevarljivu na tronu, 
    smrtnicima proročanstva 
    božanska udjeljujući 
    iz svetišta tajanstvena, 
    susjed vrelu kastalijskom, [49] 
    srce zemlje stan je tebi. 
    Kad Temidu, dijete Zemlje, 
    došav, Letin sin razvlasti 
    od svetoga proročišta, [50] 
    Zemlja rodi noćne snove 
    i prikaze koje mnogim 
    smrtnicima kazivahu, 
    iz crnoga krila zboreć, 
    što je bilo i što bit će 
    po božanskoj po odluci; 
    iz zavidne ljutnje tada 
    porad kćeri Geja Febu 
    čast proročku tada ote; 
    hitro kralj na Olimp hita 
    i ručicu k ocu pruža 
    pitijski da dom mu riješi 
    srdžbe božje i prikaza. [51] 
    Nasmija se Zeus što sin 
    hitro dođe po čast zlatnu, [52] 
    kimne glavom, 
    zaustavi noćne more, 
    smrtnicima on oduze 
    istinosne noćne sanje 
    i časti natrag 
    Loksiji vrati, 
    svim ljudima pouzdanje u riječ božju 
    kad sred vreve [53]  sa prijestolja ona ječi. 
 
 
 Peti čin 
 Glasnik 
 (Pred hramom.) 
 Čuvari hrama, nadzirači žrtava! 
    Gospodar zemlje Toant kamo l' òtide? 
    Rasklopiv čvrste dveri, iz tih dvorova 
    pozovite vladara zemlje napolje! 
 Zbor(ovođa) 
 A što je? - ako smijem pitat nezvana. 
 Glasnik 
 Mladića oba nestadoše s obzora! 
    Kći Agamemnonova to je smislila 
    da pobjegnu iz ove zemlje uzevši 
    kip sveti lađi helenskoj u naručje. 
 Zbor(ovođa) 
 Što kažeš, vjerovat se nè da. Zemlje kralj, 
    kog vidjet želiš, baš iz hrama pohita. 
 Glasnik 
 A kamo? Saznat mora što se dògodi. 
 Zbor(ovođa) 
 Mi ne znamo, al' ti požúri sad za njîm 
    da nađeš ga i njemu javiš novosti! 
 Glasnik 
 Pa evo kako nevjeran je ženski rod! 
    I vi ste u tom djelu sudjelovale. 
 Zbor(ovođa) 
 Zar lud si? Što će nama bijeg tuđinaca? 
    Što brže pođi smjesta k dvoru kraljevskom! 
 Glasnik 
 Ne, neću, dok mi tkogod jasno nè kaže 
    unutra je li ili nije zemlje kralj. 
    Hej, otvarajte vi unutra brave sad 
    i gospodaru kažite na vratima 
    da ja sam javljajući hrpu nevolja. 
   
 (Dolazi Toant iz hrama.) 
 Toant 
 Tko diže viku tu pred hramom božice, 
    na vrata lupa da se bukom ori hram? 
 Glasnik 
 Od hrama ove tjerahu me lažima 
    da otišo si, a u hramu bio si. 
 Toant 
 Za kakvu dobit ili kakvu lovinu? 
 Glasnik 
 O njima ja ću kasnije. Što preče je, 
    sad počuj! Djevojka što bješe tu 
    uz žrtvenike, ona Ifigenija, 
    sa strancima iz zemlje ode ponijevši 
    kip sveti: prijevara je bilo čišćenje. 
 Toant 
 Što kažeš? Kakav zli je duh obuzeo? 
 Glasnik 
 Da spasi Oresta. Ti čudit ćeš se tom. 
 Toant 
 Zar Oresta kog rodi Tindareja kći? 
 Glasnik 
 Kog božica svom žrtveniku nàmijeni. 
 Toant 
 O čuda! Kako da to bolje nazovem? 
 Glasnik 
 Ne osvrći se na to nego poslušaj! 
    Promotri dobro pa, kad čuješ, razmisli 
    tuđince kako potjerom ćeš dostići. 
 Toant 
 Govòri! Dobro kažeš. Bijegu njihovu 
    put nije kratak: neće pobjeć koplju mom. 
 Glasnik 
 Kad stigli smo na strmu morsku obalu 
    gdje Orest krišom lađu je usidrio, 
    tad nama koji strance po tvom nalogu 
    u okovima vodili smo, nàredi 
    kći Agamemnonova da se maknemo 
    jer tajnu žrtvu čišćenja izvršit će 
    zbog koje dođe. Sama krenu s lancima 
    u ruci za tuđincima. Ja pòsumnjah, 
    al' to po volji tvojim bješe slugama. 
    No potom, samo da nas nečim zaslijepi, 
    u sav glas čarajući pjevat započne 
    tuđinski napjev ko da pere krvni grijeh. 
    Kad sjeđasmo već dugo, nà um pade nam 
    da slobodni bi stranci mogli ubit nju 
    pa pobjeći. Al' bojeći se pogleda 
    na ono što je zàbranjeno, sjedismo 
    bez riječi sve dok najzad reknu složno svi 
    da idu vidjet makar se ne dopušta. 
    Tu opazismo helenskoga broda trup 
    vesála spremnih, razapetih jedara; 
    pedeset tu mornara vesla drži već 
    na klupama; mladići stoje slobodni 
    bez okova pod krmom još na obali. 
    Tu pramac drže motke, [54]  neki vješaju 
    o granik [55]  sidro, drugi ljestve spremaju. 
    Na krmi žurno užad vuku rukama 
    i za tuđince sve do vode spuštaju. 
    Ne časeć časa, prijevaru čim vidjesmo 
    podmuklu, odmah pograbismo strankinju 
    i užad te smo krmi krasnoj lađenoj 
    otkinut silom htjeli rudo s kormila. 
    I nasta vika: "Zašto kradom grabite 
    iz zemlje kip božanstva i svećenicu? 
    Pa tko i čiji si da nju nam otimaš?" 
    A on će: "Orest ja sam, znaj, i njezin brat, 
    sin Agamemnonov, i vodim sà sobom 
    sad sestru svoju što iz kuće nestade." 
    No svèjedno smo strankinju mi držali 
    i k tebi s nama poći smo je silili; 
    no udarci po licu teški padahu 
    jer mača nisu oni nì mi imali 
    pri ruci: šaka šaku je udarala; 
    i obadva mladića su u jedan mah 
    po rebrima nas nogom stali lupati 
    kad udovi nam klonuše od napora. 
    Brazgòtinama strašnima išarani 
    na humak pobjegosmo, jedni krvavi 
    po glavi, drugi ranjeni po očima. 
    Na visu gore stojeć, s više opreza 
    mi borismo se, kàmenjem ih gađasmo. 
    Al' strelicama strijelci nas suzbijahu 
    na krmi i daleko potiskivahu. 
    Val strašan u to brod im kraju pritjera. 
    Mornari potonuća se uplàšiše. 
    Na svoje lijevo rame sestru ùprti 
    tad Orest, skoči ù more pa popne se 
    na ljestve, stavi je u lijepo natkrit brod 
    a s njome kip što jednom pade s neba nam, 
    kip kćeri Zeusove. A sred broda glas 
    odjèknu: "Pomorci iz zemlje hèladske, 
    vesála latite se, nek' se pjeni val! 
    Jer imamo zbog čega negostòljubno 
    u more onkraj Simplegada dođosmo." 
    A oni kliknuše od srca veselo 
    i pljuskahu po vodi. Lađa, dok je još 
    u luci bila, išla je; al' izlazom 
    kad prođe, s valovima strašnim srazi se 
    te zapne: naglo silan vjetar nàvali 
    i krmu broda natrag stane tjerati. 
    A oni upriješe bez svaka uspjeha 
    jer brod je more opet kopnu tjeralo. 
    Kći Agamemnonova tad pomòli se: 
    "O Lete kćeri, daj iz zemlje barbarske 
    ti spasi me jer tvoja sam svećènica! 
    Heladi vrati me! Oprosti krađu tu! 
    Ko ì ti tvoga, ì ja volim brata mog." 
    Mornara pean [56]  djevojčinu molitvu 
    ko pratnja slijedi dok su vješto veslima 
    po taktu golim mišicama mahali. 
    Sve više brod se hridima primìcao; 
    tad neki od nas u more zagaziše, 
    u pripremi su drugi omče držali 
    da bace ih. A ja ovamo pòhitah 
    da tebi, kralju, odmah javim tamošnja 
    događanja. Pa hajde, uzmi okove 
    i užad! Jer ne smiri li se pùčina, 
    za strance nema nade u spas nikakve. 
    Poséjdon, vladar mora, ne zaboravlja 
    još Ilij. [57]  Pelopidima je protivnik 
    i sad će, mislim, sina Agamemnona 
    u ruke predat tebi i tvom narodu, 
    i sestru njegovu što, žrtvu aulidsku 
    zabòravivši, izdade nam božicu. 
 Zbor(ovođa) 
 O jadna Ifigenijo, sa bratom ćeš 
    zaglávit dopavši u ruke vladarske. 
 Toant 
 Hej, nà noge svi ove zemlje građani! 
    Na svoje konje uzde sad nabacite 
    pa hitro k žalu gdje vas čeka helenski 
    izbàčeni brod; s božičinom pomoći 
    pohvatat ćete brzo ljude bezbožne. 
    A vi sad brze lađe u val spuštajte 
    da njih na moru il' na kopnu konjima 
    sad stignemo i s hridi strme bacimo 
    il' žive ih na kolje mi nabòdemo! 
 (Zboru) 
 A vas, što znale ste za ovu urotu, 
    ja kaznit ću kad nađem za to vremena. 
    A sada kad nas čeka hitan posao, 
    miròvati i časa gubit nećemo. 
   
 (Hoće otići, ali se iznad pozornice pojavljuje Atena.) 
 Atena 
 Ta kamo, kralju Toante, u potjeru 
    ti žuriš? Počuj riječi sad Atenine! 
    Progonit nemoj, nemoj vojsku dizati! 
    Po sudbinskome Loksijinu proroštvu 
    ovamo dođe Orest, gnjev Erinija 
    da ìzbjegne, da ù Arg vrati sestricu, 
    u moju zemlju da poveze sveti kip 
    te tako pòčine od muka sadašnjih. 
    To kažem tebi; Orestu pak, koga ti 
    na burnom moru uhvatit namjèravaš, 
    za ljubav meni već Posejdon smiruje 
    visòke valove i brod pospješuje. 
    Čuj, Oreste, sad ovu moju zapovijed - 
    jer premda nisi ovdje, čuješ božji glas: 
    sad putuj s kipom i sa sestrom rođenom! 
    Kad u Atenu stigneš bogom sazdanu, 
    tu mjesto je na krajnjoj međi Atike, 
    u susjedstvu krševitoga Karista, [58] 
    a moj ga narod [59]  svetim Halom naziva. 
    Sagradi ondje hram i u nj kip postavi; 
    nazovi ga po Tauridi i patnjama, 
    Erinijama gonjen što ih prètrpi 
    po svoj Heládi. Odsad će Artèmidu 
    svi štovati ko božicu Tauròpolu. 
    Odredi zakon: kad god narod svetkuje, 
    za otkup one žrtve tvoje nek' se mač 
    uz grlo ljudsko primakne i pusti krv 
    rad posvećenja i rad časti božice! 
    A ti ćeš, Ifigenijo, u Brauronu [60] 
    na svetim stubama joj bit svećenicom. 
    Tu umrijet ćeš i biti ćeš pokopana; 
    od fina tkanja halje će prinositi 
    ko žrtvu ti od žena što su umrle 
    u porodu. [61]  A ove žene Hèlenke 
    naređujem da kući, kralju, pošalješ 
    zbog srca plemenita. Tebe, Oreste, 
    na Aresovu već brežuljku [62]  spasih ja 
    kad glasove sam sudske izjednačila. [63] 
    I odsad bit će zakon: jednak glasa broj 
    nek' tuženoga optužbe oslobađa! 
    Sad sestru svoju, sine Agamemnonov, 
    odvedi! A ti se ne ljuti, Toante! 
 Toant 
 Ateno kraljice, glas božji čuje l' tko 
    a nè sluša ga, nije zdrave pameti. 
    A ja na Oresta se, što je pobjego 
    sa svetim kipom, ni na sestru nè ljutim. 
    Zar korisno je s bozima se boriti? 
    S Artèmidinim kipom neka putuju 
    u svoju zemlju i nek' sretno smjeste ga! 
    Heládi sretnoj i te žene [64]  poslat ću 
    jer tako nalaže mi tvoja zapovijed. 
    Pa spuštam koplje što na strance digoh ga 
    i puštam lađe, kako tražiš, božice. 
 Atena 
 Baš dobro. Usud vlada tobom, bozima. 
    Dunite, vjetri, u Atenu vozite 
    Agamemnonova sina! I ja poći ću 
    s njim čuvajući svoje sestre sveti kip. 
   
 (Nestane je.) 
 Zbor(ovođa) 
 S dobrom srećom pođite na put 
    sretni zbog svoga spasena života! 
    Palado Ateno, štovana i od besmrtnika 
    i od smrtnika, 
    učinit ćemo onako kako ti naređuješ! 
    Jer veoma radostan i neočekivan 
    glas doprije do mojih uši. 
    O presveta Niko, [65] 
    život mi čuvaj i mene 
    bez prestanka ovjenčavaj! 
 
 
 Rječnik 
 Ahejci  – jedno od grčkih plemena; naziv za Grke općenito 
    argivski  - pridjev prema Arg 
 Atridi  - sinovi Atrejevi, tj. Menelaj i Agamemnon 
 Aulida  - grad u Beotiji (v.  Ifigenija ) 
 Bakho  - Dioniz, bog vina i veselja; sin Semele i Zeusa 
 Dioskuri  - sinovi Zeusovi i Ledini, Kastor i Poluks, simbol bratske ljubavi; poslije smrti postali su zvijezde 
 Elektra  – kći Klitemnestre i Agamemnona, sestra Ifigenijina i Orestova 
 Enomaj  – kralj u Eulidi na Peloponezu. Kćer Hipodarmiju obećao je proscu koji ga pobijedi na bornim kolima. Budući da je imao izvrsne konje, nikome to nije uspjelo. Na kraju ga je pobijedio Pelop, ali na prevaru. Prema jednoj verziji mita Enomaj je tada poginuo, a prema drugoj se ubio 
    Erinije  - tri boginje osvete (Srde, rimski Furije) 
    Eubeja  - drugi po veličini grčki otok, sjeverno od Atene, odvojen od kopna vrlo uskim kanalom 
 Eurota  – rijeka na kojoj leži grad Sparta 
 Feb  - Apolon, bog ljepote, medicine, glazbe i sunca 
 Fočanin  - stanovnik Fokide, pokrajine u središnjoj Grčkoj, u kojoj je proročište Delfi 
 Hipodamija  – v.  Enomaj 
 Ifigenija  - Agamemnonova kćer koju je ovaj žrtvovao. Sakupljene grčke lađe morale su čekati u Aulidi u Beotiji povoljan vjetar za put prema Troji, jer se Agamemnon bio zamjerio Artemidi ubivši u lovu njezinu svetu košutu, pa je Artemida zaustavila vjetar. Da bi ga oslobodila, tražila je od Agamemnona da žrtvuje svoju kćer Ifigeniju. On je to i učinio, obmanuvši je tako što joj je rekao da će je udati za Ahileja 
 Ija  (Io) – djevojka u koju se zaljubio Zeus; ljubomorna Hera kaznila ju je tako da ju je po cijelom svijetu progonio obad 
 Kalhant  – grčki vrač koji je savjetovao Agamemnonu da u Aulidi žrtvuje Ifigeniju 
    kitara  (grč.) – žičani glazbeni instrument nalik na liru 
 Latona  – v.  Leta 
 Leta  – majka blizanaca Artemide i Apolona, koje je rodila Zeusu 
 Leukoteja  – božanski nadimak Ine, kćeri Kadmove i žene beotskog kralja Atamanta (v. bilj. 14) 
 Loksija  - jedan od pridjevaka boga Apolona, u značenju "mračni" (jer je njegova proročica Pitija u Delfima izgovarala nejasna proročanstva);  Loksijina riječ  - delfsko proročanstvo 
 Nauplij  - luka na Peloponezu u blizini Arga 
 Nerejke  - Nereide, morske nimfe, pedeset kćeri Nereja i Doride; jedna od njih je i Tetida, Ahilejeva majka 
 Palada  - pridjevak božice Atene 
 Pan  - bog pastira i stada, s kozjim repom, rogovima i nogama, ljubitelj glazbe 
 Parnas  – planina u Fokidi u središnjoj Grčkoj, okupljalište Muza 
 Pelop  – sin Tantala, otac Atreja i Tijesta; otac Tantal ponudio ga je bogovima kao hranu, zbog čega su mu se oni osvetili ("Tantalove muke"), a Pelopa oživjeli; po njemu je prozvan Peloponez;  Pelopidi  – potomci Pelopovi 
 Pilad  – prijatelj Orestov, kasniji muž njegove sestre Elektre 
 pospješiti  - ubrzati 
 Simplegade  - dvije ogromne stijene na Bosporu, koje su se neprekidno primicale i razmicale, pa se između njih nije moglo ploviti jer bi se brod zgnječio. Prvi su uspješno kroz Simplegade prošli Jason i Argonauti, uz pomoć boga Posejdona, nakon čega su se stijene prestale pomicati 
    Strofije  – fokidiski kralj, muž Agamemnonove sestre Anaksibije, koji je pružio utočište Orestu 
 Tantalidi  – potomci Tantalovi 
 Taurida  – poluotok Krim na Crnom moru;  Tauropola  – Krimska, pridjevak božice Artemide 
 Temida  – kći Urana i Geje, božica zakonitosti i pravednosti; gospodarica proročišta u Delfima prije Apolona 
    Tetida  - morska nimfa, jedna od Nereida (v.  Nerejke ), Ahilejeva majka 
 Tijest  – sin Pelopov, brat Atrejev (v. bilj 11) 
 Tindar  - Ledin muž, otac blizanaca Kastora i Poluksa (Dioskura), te Helene i Klitemnestre 
 tronog zlatni  - Apolonov atribut, simbol njegove proročanske moći, prema Delfskom tronošcu na kojemu sjedi proročica Pitija 
 vijek  - uvijek 
 Zefir  – bog zapadnog vjetra; zapadni vjetar 
 zublja  - baklja 
 žrec  – svećenik, vrač 
 
 
 Bilješka o autoru 
 Euripid 
 (otok Salamina (?), oko 480. pr. Kr. - Aretusa, Makedonija, oko 406. pr. Kr.) 
   
 Euripid (grč. Εὐριπίδης) je najmlađi u nizu tri slavna grčka tragičara (nakon Eshila i Sofokla). Orijentiran prema realizmu, prvi je radio psihološku karakterizaciju likova te se smatra tvorcem psihološke drame. 
   
   
 Prema jednoj nepotvrđenoj legendi, rođen je na Salamini upravo na dan velike pomorske bitke protiv Perzijanaca 480. godine pr. Kr, premda drugi izvori njegovo rođenje stavljaju i ranije. Malo se podataka zna o njegovom životu, a sačuvane su i brojne legende, poput one da je svoja djela pisao u "Euripidovoj špilji" na otoku Salamini. Bio je iz bogate i ugledne obitelji, obrazovan, te je među prvima posjedovao privatnu biblioteku knjiga. Nije bio aktivan u politici niti je sudjelovao u političkom životu. Učio je od filozofa Arhelaja, Anaksagore i Sokrata, te je veći dio života proveo baveći se književnim radom i družeći se sa suvremenim državnicima, pjesnicima i filozofima. Smatralo ga se sljedbenikom sofista. 
 Godine 408 p. n. e. makedonski kralj Arhelaj pozvao ga je, zajedno s ostalim velikim umjetnicima, na svoj dvor u Pelu. U Makedoniji je i umro oko 406 p. n. e. 
   
 Dramom  Pelijade  predstavio se atenskoj publici godine 455. p. n. e., dakle godinu dana nakon Eshilove smrti, ali je osvojio treće mjesto što je bio neuspjeh. Prvu pobjedu na dramskim natjecanjima čekao je do 441. p. n. e., kada se natjecao protiv Sofokla koji se predstavio  Antigonom . Nakon toga pobijedio je još tri puta za života i jedanput posmrtno. Posmrtno je pobijedio tetralogijom u kojoj su bile drame  Ifigenija u Aulidi , izgubljena  Alkmeon u Korintu  i  Bakhe , a postavio ju je njegov sin Euripid mlađi. Relativno malen broj pobjeda na dramskim natjecanjima – Eshil je pobijedio 13 puta, a Sofoklo čak 18 - objašnjava se oštrim sukobom Euripidovog realizma i tradicije, što je značajno slabilo utisak koje su njegove predstave ostavljale na onodobnu atensku publiku. Najveći grčki komediograf Aristofan ga je volio ismijavati, osobito u komediji  Žabe , kada Dioniz putuje u Had kako bi vratio Euripida u svijet živih, no bog na kraju nakon pjesničkog natjecanja vraća Eshila. 
 Suvremenici su mu predbacivali da je uništio tragediju. Svojim realizmom (Sofoklo je za Euripida izjavio da prikazuje ljude onakvima kakvi jesu, dok ih on prikazuje onakvima kakvi bi trebali biti), naročito obradom erotike i prikazom tamne strane ženske čudi, te odmakom i kritikom religije i tradicionalnih vjerovanja, sablažnjavao je suvremenike, pa ga je Aristofan smatrao rušiteljem morala. 
 Zasluženo priznanje dobio je tek poslije smrti. Zahvaljujući i Aristotelu, koji ga stoljeće kasnije ističe kao najtragičnijeg pjesnika, te Seneki, koji ga je preporučio rimskim tragičarima, Euripidova djela su neprekidno prisutna do danas i smatra ga se jednim od najvećih dramskih pisaca svih vremena. Snažan je njegov utjecaj na atensku novu komediju u 4-3. st. p.n.e, rimsku dramu i francuski klasicizam, a u usporedbi s drugom dvojicom velikih grčkih tragičara njegove drame nam danas djeluju najmodernije. 
   
 Kao i ostali dramatičari Euripid preuzima građu iz mitologije. Međutim, on svoje mitske junake i bogove lišava nadnaravne veličine i moći te ih prikazuje kao obične ljude. Oni tako postaju puko dramsko sredstvo. Usredotočivši se na unutrašnja proživljavanja i motive svojih likova, Euripid je promijenio tragediju portretirajući snažne ženske likove nadmoćne muškarcima (Medeja, Hekaba) i likove inteligentnih robova i običnih ljudi. 
 Sačuvano je 17 od preko devedeset Euripidovih tragedija:  Alkestida, Andromaha, Bakhantice (Bakhe), Elektra, Feničani, Hekaba, Helena, Heraklo, Heraklide, Hiketide, Hipolit, Ifigenija među Taurijcima, Ifigenija u Aulidi, Ijon, Mahniti Heraklo, Medeja, Orest  i  Trojanke . Autorstvo osamnaeste tragedije koju mu pripisuje antička tradicija,  Res , danas se osporava zbog stilskih razlika. Sačuvana je i njegova satirska igra  Kiklop , jedina potpuna satirska igra antičke Grčke. Poznato nam je dakle više Euripidovih drama nego Eshilovih i Sofoklovih zajedno. 
   
   
 Zanimljiv je i način na koji su se Euripidove drame sačuvale do našeg doba. Naime, po sedam danas poznatih Eshilovih i Sofoklovih drama njihova su najpoznatija djela sačuvana prepisivanjem kroz stoljeća, dok su se Euripidove drame sačuvale u rukopisu koji je bio jedan od nekoliko svezaka u kojima su njegova djela bila poredana po alfabetskom redoslijedu, te je sadržao samo one drame čiji naslov počinje grčkim slovima od E (eta) do K (kapa)! Dakle, unatoč činjenici da je zahvaljujući  tome danas poznat velik broj njegovih djela, stjecajem okolnosti poznat nam je samo njihov "slučajni" uzorak. 
   
 Uveo je dulji monolog u prologu i sustav  deux ex machina , božanstvo koje nenadano raspleće dramski zaplet spuštanjem na pozornicu uz pomoć posebne naprave. Također je uveo i govor suvremenih ljudi, izbjegavao je suhoparnost, ukrašavanje i apstrakciju. 
   
 * * * 
   
 Euripidova drama  Ifigenija među Taurijcima  nastala je - pretpostavlja se, jer podaci nisu sačuvani - između 414. i 412. godine prije naše ere. Poput njegove  Helene , ovo djelo nije tragedija: ima sretan kraj, u njoj nema nasilja i smrti, pa su je žanrovski određivali kao tragikomediju, melodramu ili čak "romantičnu dramu". Pretpostavlja se da je do takvog odmaka od klasične tragike kod Euripida došlo nakon ratnih strahota kojima je njegova Atena bila izvrgnuta tijekom dugotrajnih Peloponeskih ratova sa Spartom.  Ifigenija među Taurijcima  upravo je priča o uspješnom spasu i bijegu protagonista, nakon proživljenih ratnih i drugih užasa i tragedija – uspješnom nakon božanske intervencije Atene ( deus ex machina ). Takav je završetak motiviran davanjem zadnje riječi božici zaštitnici njegovog grada, ali i objašnjenjem za uspostavu Artemidinog kulta u atičkom Brauronu. 
   
 Radnja drame nastavlja se na događanja o kojima govori  Ifigenija u Aulidi , odnosno na epilog Trojanskog rata. Ifigeniju je njezin otac Agamemnon, vođa Grka, prije Trojanskog rata odlučio žrtvovati u beotskom gradu Aulidi, kako bi umilostivio boginju Artemidu i dobio povoljan vjetar, da bi bi grčka flota mogla otploviti prema Troji. Ifigeniji se u zadnji trenutak smilovala boginja Artemida kojoj je trebala biti žrtvovana i potajno je spasila i prenijela u Tauridu (današnji Krim), zamijenivši njezino tijelo tijelom jelena. Ifigenija tamo postaje Artemidina svećenica koja ritualno žrtvuje sve strance koji tamo prispiju. Zbivanja nakon Trojanskog rata u Tauridu dovode njezinog brata Oresta, za kojega Ifigenija vjeruje da je mrtav. Također, nitko od Grka ne zna da je Ifigenija preživjela žrtvovanje. Orest je prethodno ubio svoju majku Klitemnestru, kako bi osvetio oca Agamemnona kojega je ona ubila sa svojim ljubavnikom Egistom želeći mu se osvetiti upravo Ifigenijino žrtvovanje (zbivanja iz  Elektre ). Premda je na suđenju nakon tog čina, zahvaljujući boginji Ateni, Orest oslobođen krivnje, boginje osvete Erinije nastavljaju ga proganjati po svijetu. S prijateljem Piladom dospijeva tako u Tauridu, u potrazi za Artemidinim kipom kojega mora donijeti u Atenu kako bi se oslobodio tog progona i prokletstva. Radnja Euripidove  Ifigenije među Taurijcima  počinje kada Orest i Pilad stižu u Tauridu. 
 Obradu ove drame napisao je i J. W. Goethe, u dvije verzije (prozna 1779, u stihu 1787. godine), hvaleći Euripida kao "pjesnika budućnosti" kod kojega je sudbina ljudskih protagonista rezultat njihove slobodne volje, a ne viših božanskih sila pred kojima je čovjek nemoćan. 
   
 
 Tekst prema: 
 
 Grčke tragedije ; prev. Koloman Rac, Mladinska knjiga, Ljubljana-Zagreb, 1990. 
 
 
 
 Impressum 
   
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Preveo:  Koloman Rac 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Euripidova, kao i na prijevod Kolomana Raca, istekla su, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-247-3 
 © 2013. Bulaja naklada d.o.o. 
 
 
 Bilješke 
 
 [1]  Kod Olimpije u Elidi na zapadu Peloponeza. 
 
 
 [2]  Artemidu su izjednačavali s mjesecom na nebu. 
 
 
 [3]  Tu se ime Toant izvodi od grč.  thoós,  brz. 
 
 
 [4]  Stup. 
 
 
 [5]  Fočanin Strofije primio je malog Oresta. 
 
 
 [6]  Artemida je sestra Feba Apolona. 
 
 
 [7]  Lađu su ostavili na pučini, a čamcem su se dovezli do obale. 
 
 
 [8]  Misli triglife, ukrasne stupiće na vijencu hrama. 
 
 
 [9]  Simplegade koje su, sudarajući se, drobile lađe koje su pokušavale proći između njih. 
 
 
 [10]  Zidni vijenac, atula. 
 
 
 [11]  Braća Atrej i Tijest otimali su se o prijestolje pa se dogovore da će božansko znamenje odrediti kome pripada kruna. U stadu Atrejevu izlegne se zlatoruno janje, ali Tijest zavede bratovu ženu i ona njemu dade janje. Atrej utopi ženu, a bratu zakolje malu djecu, ispeče ih i njima pogosti brata koji nije znao što jede. Od užasa Sunce napusti svoj normalni put nebom i pobježe natrag na istok. Kasnije je Tijestov sin zaveo ženu Atrejeva sina Agamemnona i umorio ga, a Agamemnonov sin Orest osvetio je oca na majci i stricu. 
 
 
 [12]  Atrej i Tijest bili su sinovi Tantalova sina Pelopa, a Orest i Ifigenija su djeca Atrejeva sina Agamemnona. 
 
 
 [13]  Grimizna se boja dobivala od nekog puža. 
 
 
 [14]  Beotskom kralju Atamantu rodila je žena Nefela ("Oblakinja") Friksa i Helu. Pred proganjanjem njegove druge žene Ine, koja ih je htjela žrtvovati, oni pobjegnu na zlatorunom krilatom ovnu u Kolhidu, ali putem Hela padne u more koje je po njoj bilo nazvano Helino more ili Helespont. Friks stigne u Kolhidu na Crnom moru i ondje žrtvuje Zeusu ovna. Po njegovo su runo kasnije pošli Jason i Argonauti. Bogovi za kaznu udare Atamanta ludilom i u strahu pred njim Ina se baci u more skupa sa sinom Melikertom (drugog joj je sina Learha poludjeli Atamant ubio), a bogovi ih pretvore u morska božanstva Leukoteju i Palemona. 
 
 
 [15]  Elektru. 
 
 
 [16]  Da je poljubi, morala bi otkriti lice. 
 
 
 [17]  Zeusu je rodila Apolona i Artemidu. 
 
 
 [18]  Da iskuša sveznanje bogova, Tantal, njihov obijesni ljubimac, zakla vlastitog sina Pelopa (oca Atrejeva i Tijestova) i ispečeno iznese ga pred bogove. Svi odmah spoznaše prijevaru, samo je Demetra, zamišljena zbog otete kćeri Perzefone, počela jesti. Zeus oživi Pelopa i bjelokošću mu nadomjesti pojedeno pleće, a Tantala kazni u Tartaru teškim mukama. 
 
 
 [19]  Na rijeci Euroti ležala je Sparta. 
 
 
 [20]  Dirka je bila vrelo nedaleko od Tebe u Beotiji. Nazvano je po opakoj ženi beotskog kralja Lika, koja je naumila okrutno usmrtiti svoju suparnicu Antiopu, ali je sama zaglavila od ruke Antiopinih sinova; po jednoj je verziji bačena u vrelo, a po drugoj su je konji povlačili dok nije izdahnula. 
 
 
 [21]  To su opet Simplegade (v. bilj. 9). 
 
 
 [22]  Finej, trački kralj, koga su bogovi kaznili sljepilom, a grabljive su mu ptice Harpije otimale svu hranu sve dok ih ne pobiše njegovi unuci koji su sudjelovali u pohodu Argonauta. 
 
 
 [23]  Besanim zato što se od stalne buke što su je proizvodile Simplegade svojim sudaranjem nije moglo spavati. Po drugima, nesanicu su izazivale Harpije. 
 
 
 [24]  Amfitrita je morska božica, žena Posejdonova. 
 
 
 [25]  Za trojanskog je rata Ahilej svojim lađama prodro u Crno more i svečanim igrama proslavio svoj uspjeh. 
 
 
 [26]  Ifigenije. 
 
 
 [27]  Helena je kriva za Trojanski rat zbog preljuba s Parisom. 
 
 
 [28]  U Hadu, podzemlju. 
 
 
 [29]  Tj. imenu. 
 
 
 [30]  Obraća se Artemidi. 
 
 
 [31]  Ahilej. 
 
 
 [32]  Pilada. 
 
 
 [33]  Zidine Mikene nazivane su kiklopskima zbog golemih kamenih blokova od kojih su ih, po priči, sagradili Kiklopi. Pojedini kamenovi teže i do 20 tona. 
 
 
 [34]  Vode kojom su je pokvasili kad su je žrtvovali. Domamili su je u tabor u Aulidi obećanjem da će je udati za Ahileja, a stvarno da njezinom žrtvom ishode povoljan vjetar za pohod na Troju. O tome u Euripidovoj  Ifigeniji u Aulidi. 
 
 
 [35]  Što je htjela žrtvovati vlastitog brata. 
 
 
 [36]  Strašnih božica osvetnica krvnih zločina. 
 
 
 [37]  Jedno od drugih imena za Apolona. 
 
 
 [38]  Iz straha nisu voljeli Erinije spominjati po imenu. 
 
 
 [39]  Ares je ubio Posejdonova sina Halirotija i sudilo mu se na Areopagu ili Aresovu brežuljku, a to je bio i naziv sudišta. 
 
 
 [40]  Nisu svima nalijevali iz istog vrča, nego je svaki imao pred sobom svoj. 
 
 
 [41]  Misli se drugi dan svetkovine Antesterija, "Dan vrčeva". 
 
 
 [42]  Božice Atene. Radi se o sadržaju Eshilovih  Eumenida,  kad je pri jednaku broju glasova za i protiv Oresta odlučio Atenin glas. 
 
 
 [43]  Na oca. 
 
 
 [44]  Po drugima: bez toga kipa. 
 
 
 [45]  Po drugima tek ovdje sve troje odlaze u hram. 
 
 
 [46]  Leta je Apolona i Artemidu rodila na otoku Delu pod maslinom i lovorom, na obali jezera, u blizini gore Kinta. 
 
 
 [47]  Cijevi svirala, koje su davale takt veslačima, bile su lijepljene voskom. 
 
 
 [48]  U rukopisima ovdje nedostaje Ifigenijina replika; postoji više pokušaja popunjavanja te praznine, a ovo je samo jedan od mogućih. 
 
 
 [49]  Vrelo na gori Parnasu. 
 
 
 [50]  Izvorno je delfijsko proročište pripadalo Temidi, kćeri Zemlje. 
 
 
 [51]  Noćnih snova koji naviještaju ljudima budućnost. 
 
 
 [52]  Ogromno blago Delfa bilo je na glasu. 
 
 
 [53]  U Delfima je uvijek bilo mnoštvo posjetitelja. 
 
 
 [54]  Da se ne pomakne. 
 
 
 [55]  Granik ili uha: grede koje su stršale s obje strane ratnog broda. Njima se nastojalo probiti trup neprijateljskog broda, a o njih se vješalo i sidro u plovidbi. 
 
 
 [56]  Svečana pjesma bogovima. 
 
 
 [57]  Troju. 
 
 
 [58]  Grad na obali otoka Eubeje nasuprot Atici. 
 
 
 [59]  Atenjani. 
 
 
 [60]  Grad na istočnoj obali Atike s malim dorskim hramom i tobožnjim Ifigenijinim grobom. Ondje su se svake pete godine slavile Brauronije popraćene nadmetanjima rapsoda. 
 
 
 [61]  Artemida je bila i božica poroda. 
 
 
 [62]  Areopagu (v. bilj. 38). 
 
 
 [63]  V. bilj. 41. Atenin je glas spasio Oresta od osude. Ipak, tu nije sve posve jasno. Ako je sudaca porotnika bilo dvanaest, kao kod Eshila, onda je Atenin glas (ona je predsjedateljica suda) bio trinaesti. Valjda se u slučaju jednakog broja bijelih i crnih glasovnica (6 :6) računalo da Atena (simbolički) glasuje za oslobođenje optuženoga. 
 
 
 [64]  Zbor. 
 
 
 [65]  Božica pobjede. 
 
 
 