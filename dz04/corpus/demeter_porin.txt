
 
 Porin 
 ILI 
    OSLOBOĐENJE HRVATA 
    ISPOD FRANAČKOG JARMA 
   
 Junački igrospjev u 5 čina od Dra. Demetra 
   
 1850. 
 
 
 Sadržaj 
   
 ČIN I. 
 ČIN II. 
 ČIN III. 
 ČIN IV. 
 ČIN V. 
   
 Rječnik 
 Bilješka o autoru 
 Impressum 
 
 
 Lica 
   
 KOCELIN, vođa franačke vojske i mjestodržac u Hrvatskoj 
    IRMENGARDA, njegova sestra 
    KLOTILDA, njezina dvorkinja 
    KLODVIG, Kocelinov pisar 
    PORIN, hrvatski plemić 
    SVESLAV starac, bivši hrvatski vojnik 
    ZORKA, njegova hranjenica 
    LOTAR, Kocelinov dvorjanin 
    TAMNIČAR 
    POGUBNIK 
    ZBOR FRANAČKE GOSPODE 
    ZBOR HRVATA 
    ZBOR HRVATICA 
   
 Radnja se odigrava od god. 823-830. poslije Isusa. 
 
 
 ČIN I. 
 
 Prizor 1. 
 Dvorana u Kocelinovom gradu s veleljepnim pristolom . 
 ZBOR FRANAČKE GOSPODE 
 Sve nas sazva naša glava; 
      Kakve svrhe namjerava? 
      Nešto važna mora biti. 
      Kani l' gradit il krv liti? 
      Stra nij slugu poslušnog 
      Pred vladara stupit tog! 
      Njegovu smo točno znali 
      Vavijek svršit zapovijed, 
      Puk smo gnjeli, bili, klali 
      I uveli stari red. - 
      Bič i mač nij vijek počivo, 
      Ne miče se, što je živo. 
      Da! Mir groblja vlada svud; 
      To franačku diže grud! 
      Nad franačkom sile nije, 
      Sve ko crv se pred njom vije, 
      Sve joj liže nogâ prah. 
      Njene trublje kad zaore, 
      Drmaju se gradi gore, 
      Sve probija trepet, strah. 
 Prizor 2. 
 PRVAŠNJI I KLODVIG 
 KLODVIG 
 Dobro došli, vitezovi, 
      U gospara moga stan! 
 ZBOR 
 Bolje našo, ali slovi: 
      Zašto je zbor naš amo zvan? 
 KLODVIG 
 To ni meni znano nije. 
 ZBOR 
 Vladarov si pisar ti. 
 KLODVIG 
 I preda mnom sad se krije. 
 ZBOR 
 Čudnovite skrovnosti. 
 KLODVIG 
 Jedan glasnik dođe do cara, 
      To jedino samo znam. 
 ZBOR 
 Sve nam više sred njedara 
      Znatiželje raste plam. 
 KLODVIG 
 Sudim, da je došo čas, 
      Gdje car zove kući vas. 
 ZBOR 
 (srdito i odvažno) 
   
 Frank se iz zemlje, koju shara, 
      Ne da izagnat ni od cara. 
 KLODVIG 
 Ne želite zar vidjeti 
      Kraj opeta onaj sveti, 
      Gdje vam sinu prvi dan? 
 ZBOR 
 Gdje se živi slađe bolje, 
      I po volji siječe, kolje, 
      Frank si tamo gradi stan. - 
   
 (S divljim ushitom.) 
   
 Da, naša je domovina, 
      Gdje britka sablja vlada, 
      Svak čovjek gdje je lovina, 
      A porob svaka mlada, 
      Gdje tuđi znoj nas hrani, 
      Bez brige teku dani. 
      Pred nama puzi svjetina 
      Na izbor sve je nam! 
 KLODVIG 
 Ah! blaža je ista zvjerina, 
      Obuze ih paklen plam. 
 Prizor 3. 
 PRVAŠNJI I LOTAR 
 LOTAR 
 Koj tu vlada mjesto cara, 
      Knez Kocelin dolazi. 
   
 (Nakloni se i iziđe.) 
 KLODVIG 
 (zboru) 
   
 Pozdravmo si gospodara 
      Od vjernosti izrazi! 
   
 (Svi se stave sa strahopoštovanjem u red.) 
 Prizor 4. 
 PRVAŠNJI I KOCELIN veleljepno urešen kao carski mjestodržac i praćen sjajnom družbom od dvorjana i službenika sa smotkom pisama u ruci, od kojih neki pred njim nose vladarske znake, a drugi za njim slijede. 
 ZBOR 
 Slava tebi kneže, slava, 
      Kog nam glavom stavi car: 
      Ti nam naša braniš prava 
      Za te pada mlad i star. 
 KOCELIN 
 (s prijestolja) 
   
 Bojni druzi, časni listi ovi 
      Sadržuju opet dokaz novi, 
      Kolike je boljar caru cijene; 
      I da milost nikad mu ne vene; 
      Tim vas pozvah, da priopćim vama 
      Dragocjenu jezgru tih pisama. 
   
 (Klodvigu) 
   
 Glasno sad ih pročitaj, pisaru! 
      Da svak vidi, da ima oca u caru! 
 KLODVIG 
 (otvori pismo i stane čitati, a Kocelin sjedne) 
   
 "Ludvig krotki, od Franačke glava, 
      I car možni zapadnih država, 
      Kocelinu i četi boljarâ, 
      Koja s nova Hrvatsku pohara. - 
      U znak, kako vjernost vašu štujem, 
      Osvojene zemlje vam darujem, 
      Vam i vašoj hrabroj unučadi, 
      Dok franačkoj vjerni budu vladi, 
      Tek carinu od vas ište ona, 
      Sve je ino vaše, o četo smiona!" 
 ZBOR 
 Da očinski to je baš 
      Neka živi vladar naš! 
 KLODVIG 
 (čita dalje) 
   
 "Oni pako hrvatske vlastele, 
      Koji puka nevjernost ne dijele 
      I našoj se ne protive vlasti, 
      Nek zadrže svoje zemlje časti; 
      Ali dobro na njih paziti je, 
      Jer im sasvim vjerovati nije." 
 KOCELIN 
 (lukavo) 
   
 Jeste l' čuli? pazite, što slijedi. 
 KLODVIG 
 (čita dalje) 
   
 "Ako pako tko vlast našu uvrijedi, 
      Gubi život i imetak cijeli, 
      Koj se ima med vas da podijeli; 
      Kamo sreća tek franačkog roda, 
      Da mi prijestol kružaju gospoda!" 
 KOCELIN 
 (znatno) 
   
 Sada znate želju našeg cara. 
 ZBOR 
 (svi kao pomamljeni) 
   
 Što nij' naše nek se satre, shara! 
 KOCELIN 
 (razveseljen ustane) 
   
 Tako jeste, i nam vlada 
      Zahvalna će zato bit. 
 KLODVIG 
 (za se, upropašten) 
   
 Ha! što čuti moram sada! 
      Krv nedužnu žele lit? 
 KOCELIN 
 (siđe s prijestolja i stupi među gospodu, mahnuvši 
      slugama da iziđu, što ti odmah i učine). 
   
 Na čast, koju skoro dat ću, 
      Sve Hrvatâ pozvah glave, 
      Da zasjedâ primu plaću, 
      Koje tajno prot nam prave; 
      Kad se skupi pleme opako, 
      Krv ćemo im proliti. 
 KLODVIG 
 Nemilostiv biti tako, 
      O gosparu, nećeš ti! 
   
 (Klekne pred Kocelina.) 
 ZBOR 
 (srdito) 
   
 Šuti, il te čeka smrt! 
 KOCELIN 
 (isto tako) 
   
 Tako zbori izdajica! 
 KLODVIG 
 (jošte klečeći) 
   
 O, ne budi kao kamen tvrd! 
 KOCELIN 
 (rine ga razljućen od sebe). 
   
 Nosi mi se ispred lica! 
 KLODVIG 
 (ustavši kao izvan sebe) 
   
 Zar te nije strah od Boga? 
 KOCELIN 
 Odmah, velim, s mjesta toga, 
      Ili bit će nevolje! 
 ZBOR 
 Luda glavo, napolje! 
   
 (Klodvig izađe u zdvojenju) 
 Prizor 5. 
 Prvašnji bez Klodviga. 
 KOCELIN 
 (bjesneći) 
   
 Ha! zaman su naši trudi, 
      Ako taj nas izda crv! 
 ZBOR 
 Pogubnika nek mač hudi 
      Prolije mu kletu krv. 
 KOCELIN 
 Uviđate, dakle, da je 
      Dobra moja osnova? 
 ZBOR 
 Kom se može, jedina je 
      Ta podjarmit država. 
 KOCELIN 
 (povuče mač) 
   
 Prisegnite dakle sada 
      Na mač ovaj vječni muk! 
   
 (Svi povuku mačeve i prekriže ih nad njegovim) 
 ZBOR 
 Tko bi brbljo, neka pada 
      Pogubnika ispod ruk'. 
 KOCELIN 
 (metne mač u korice). 
   
 Svršeno je! 
 ZBOR 
 Ču nas Bog! 
   
 (Isto načine svi) 
 KOCELIN 
 Riječ je sveta! 
 ZBOR 
 Čak do groba! 
 KOCELIN 
 Rječolomcu? 
 ZBOR 
 Smrt od roba! 
 KOCELIN 
 (s ushitom) 
   
 Vi ste dika roda svog! 
      Da! da! tako svome rodu 
      Služit treba bez obzira, 
      Upotrijebit svaku zgodu 
      Za podić' mu slavu, moć. 
      On, koj zdušno sredstva izbira, 
      Nikad neće svrsi doć. 
 ZBOR 
 Tako jeste, nek umira, 
      Tko tim putem neće poć! 
   
 (Izlaze svikolici.) 
 Prizor 6. 
 (Jedan čas ostave pozorište prazno, zatim istrče na vrata sa strane)  IRMENGARDA I KLOTILDA 
 IRMENGARDA 
 O Klotildo, što moradoh čuti? 
 KLOTILDA 
 Niti risi nisu tako ljuti. 
 IRMENGARDA 
 Da ti sa mnom sve to čula nisi, 
      San tek da je, kazala bih ja. 
      Pravo, djevo, ah, imala ti si 
      Prisluškivat, kad mi svjetova. 
 KLOTILDA 
 S nabranoga čela brata tvoga, 
      Da se kuje nešto, zaključih. 
 IRMENGARDA 
 Smrt, ah, čeka i Porina moga, 
      Kom žrtvovat život odlučih. 
      On na lovu onomadne 
      Meni život izbavi, 
      I do onda grudi hladne 
      Sažga vatrom ljubavi. 
      Poludit ću, ne znam kako 
      Da ga spasim od te propasti. 
 KLOTILDA 
 To učinit možeš lako. 
 IRMENGARDA 
 Ha, što čujem rajske radosti! 
 KLOTILDA 
 Otkrila si želju meni, 
      Riječ zametnut s njim na samom, 
      Da mu javiš, kakvim plamom 
      Srce ti ga štuje, cijeni. 
      Da ispunim želju ovu 
      Ja mu tajno javit podah: 
      Sablju treba da njegovu 
      Gospodskoga djeva roda. 
      Tim nek dođe u naš vrt, 
      Jer joj drugač prijeti smrt. 
 IRMENGARDA 
 Nij' ov nalog primit htio - 
 KLOTILDA 
 Onda ne bi vitez bio. 
      U taj par će u vrt doći, 
      I sve ćeš mu javit moći. 
 IRMENGARDA 
 Na susret mu dakle hiti, 
      Odmah doć' ću k vam i ja. 
   
 (Klotilda odlazi.) 
 Prizor 7. 
 IRMENGARDA 
 (sama) 
   
 Krv nedužnu ne daj liti, 
      O, dobroto vječita! 
      Past ću žrtva ljubavi, 
      Nu tek njega izbavi! 
      Zaplamti mi krasna zora, 
      Nu pomračit već se mora 
      Pr'je neg sinu bijeli dan. 
      Cvijeće vene sred proljeća, 
      Posred ljeta mraz se osjeća; 
      Rasprši se slatki san. 
      Al i blagih tama ima, 
      Nije grozna svaka zima, 
      Svakom ini cvate raj. 
      Cvijet mladosti neka gine, 
      Ovo vruće srce stine, 
      Samo njemu živjet daj! 
   
 (Izlazi.) 
 Prizor 8. 
 (Bašta u Kocelinovom gradu.)  KLOTILDA I PORIN  (ulaze) 
 KLOTILDA 
 (ulazeći) 
   
 O, kako me dolazak tvoj taži! 
      Moja gospa odmah tu će bit. 
 PORIN 
 Od Hrvata nevinost ne traži! 
      Vijek badava, da joj bude štit. 
 KLOTILDA 
 Čujem stope; to je gospa moja. 
 PORIN 
 Ha, što vidim? Sestra Kocelina! 
   
 (Klotilda se izgubi.) 
 Prizor 9. 
 PRVAŠNJI I IRMENGARDA 
 (Kad Irmengarda uniđe, Klotilda se povuče na stran.) 
 IRMENGARDA 
 (za se) 
   
 Ah! ćuti mi obastire tmina; 
      Žrtva past ću strašna toga boja! 
 PORIN 
 Gospo! 
 IRMENGARDA 
 (za se) 
   
 O, kako me dira 
      Tog junačkog glasa čar! 
 PORIN 
 Reci, koju da izvršim stvar! 
      Braneć djeve vitez rad umira. 
 IRMENGARDA 
 Ah, Porine! 
 PORIN 
 Što ti steže grudi? 
 IRMENGARDA 
 Riječi ne imam. 
 PORIN 
 Hrabra srca budi! 
 IRMENGARDA 
 Izbavio ti si život meni. 
      Ja sam tvoja vječna dužnica. 
 PORIN 
 Tvoje srce odviš čin taj cijeni. 
      To za dužnost drže tek Slaveni, 
      Što učini moja pesnica. 
 IRMENGARDA 
 Dug moj želim da ti platim; 
      Hoću život za život da vratim. 
 PORIN 
 Zla se u tih riječih krije kob. 
 IRMENGARDA 
 Da! Pod tobom jurve zijeva grob! 
 PORIN 
 Što si rekla? 
 IRMENGARDA 
 Franačka gospoda 
      Na te mrze. 
 PORIN 
 Vrazi su mog roda. 
 IRMENGARDA 
 Skupiše se svi kod brata moga; 
      Poslušah ih u potaji ja. 
      Zaključiše propast roda tvoga: 
      Zaklat kane vas kod sobjeda, 
      Pod izlikom koji vam na čast 
      Brat moj dat će. Ne dođi, Porine! 
 PORIN 
 (ustupajući prezirno) 
   
 Besramnici! 
   
 (Za čas s oduševljenjem) 
   
 Ali pravo čine. 
      Robu živjet kakova je slast? 
 IRMENGARDA 
 (tješeći ga) 
   
 Munje s neba sijevaju, 
      Sve obastre tama, 
      Ali moći vladaju 
      Milostive s nama. 
      U njih nadu stavi! 
      Svaki vihar ima kraj. 
 PORIN 
 (kao da se je netom promislio) 
   
 Hvala, Božji anđele, 
      Na utjehi tebi! 
      Zrake sunca svijetile 
      Meni inače ne bi. 
      Tek ta nada pravi 
      Ljepši od groba život taj. 
 IRMENGARDA 
 (naglo i veselo) 
   
 Nećeš dakle doći k časti? 
 PORIN 
 (važno) 
   
 Živjet želim. 
 IRMENGARDA 
 (s ushitom) 
   
 Rajske slasti! 
   
 (S potpunim zadovoljstvom.) 
   
 Ostaj zbogom dakle sada! 
      Skrajna radost sa mnom vlada. 
      Ispunih jur zadaću. 
 PORIN 
 (znatno i s ushitom) 
   
 Zbogom, dušo božanstvena, 
      Tvog da mi je dara cijena 
      Poznata, pokazat ću. 
 SKUPA 
 Da, da! Nova opet sila 
      Potlačenu diže grud: 
      Lakše teče krv po žila', 
      Udes nije više hud! 
   
 (Razlaze se.) 
   
 Konac prvoga čina. 
 
 
 
 ČIN II. 
 
 Prizor 1. 
 (Brdovita okolica sa strmimi klisurami; upravo sviće.) 
 ZBOR HRVATICA 
 Sva se bijeli opet gora, 
      Već pomoli glavu zora, 
      Pobjegoše noćne tmine, 
      Nij' daleko svijetli dan; 
      Kad se vraća sve na svijetu, 
      Svjetlost tjera tamu kletu, 
      Zašto i slobod da ne sine 
      U Hrvatâ opet stan? 
      Ne, ne, Bog je pun dobrote, 
      Vratiti će, što nam ote! 
   
 (Za čas.) 
   
 No, gdje je Zorka? Izostaje dugo? 
      Još na grobu oca suze lije. 
      Dulje nama ovdje ostat nije. 
      S njom se rastat moramo, o tugo. 
      Ali evo dolazi ovamo. 
 SKUPA 
 Da ju tužnu razveselit znamo. 
 Prizor 2. 
 ZORKA I ZBOR 
 ZBOR 
 Zbogom ostaj, ružo od planine, 
      Ti ponosu naše domovine! 
      Ostavit te opet sad moramo, 
      Već se bijeli približava dan. 
 ZORKA 
 Da vas nitko ne opazi samo, 
      Jao, ako nam Frank saznade stan! 
 ZBOR 
 O, ne boj se, kćeri Ljudevita, 
      Na mjesta toli brdovita 
      Penjati se ne osjeća slast. 
 ZORKA 
 O, budite ko te stijene nijeme, 
      Inače nam propalo je pleme. 
 ZBOR 
 Našeg roda sveta nam je čast! 
 ZORKA 
 Prenijet amo kosti oca moga, 
      Smrt koj ljutu po izdajstvu nađe, 
      Sa pomoćju svemoguća Boga 
      Našim druzim' za rukom izađe. 
      Da mu kod pogreba sama kći ne tuži, 
      K meni dođe zbor premili vaš, 
      A vaši ih oci, braća, sini, muži, 
      Osvetit će i satrti jaram naš, 
      Sa Sveslavom vijećaju ti sada, 
      Kako da im Franke mač nadvlada. 
 ZBOR 
 Razjarene u njegovu spilu 
      Vidismo ih sići malopre - 
 ZORKA 
 Bože daj da satru Franak' silu - 
 ZBOR 
 Smrt volimo neg bit ropkinje! 
 ZORKA 
 (oduševljeno) 
   
 Sad me nije ništa više stra'! 
 ZBOR 
 (s ushitom) 
   
 Dole s jarmom il' životom! 
 ZORKA 
 Da! 
 ZBOR 
 Bez slobode život što je? 
      Ćutit muke, nepokoje, 
      Osjećati vječne vaje, 
      Vječne stide, vječni strah; 
      Smrt je bolja, - mir nam daje, 
      Ne osjeća mrtav zla. 
 ZORKA 
 Koja za život takov haje, 
      Hrvatica nije ta! 
 ZBOR 
 Sini, sini, sunce milo, 
      Od slobode opet nam, 
      Il ugasi, vječna silo, 
      Taj u grudi našoj plam! 
 ZORKA 
 Nek nas zastre smrti krilo, 
      Al ne samo ropstva sram, 
   
 (Odilaze.) 
 
 Prizor 3. 
 (Jedan čas ostaje pozorište prazno, zatim dođe Porin po lovački obučen s druge strane nego se odijeli. Zbor i Zorka.) 
 
 PORIN 
 (sam) 
   
 Zdravo, moje osamljene stijene, 
      Ljepša mjesta nema svijet za mene. 
      Frank popeo još se nije k vami, 
      Golotinja naša ga ne mami. 
      Tu vapaje ne čujem mog roda, 
      Ah, tu jošte prebiva sloboda! 
      O, slobodo, slasti s neba, 
      Ko zraka te čovjek treba; 
      Ponos tvorbe jest bez tebe 
      Bjedniji neg nijema stvar. 
      On jedini samo ćuti, 
      Što će reći jaram ljuti, 
      Što osjeća robom sebe, 
      Jer ga resi uma dar. 
 (Izvana zamnije ženski glas, kako prebire turobne napjeve. Porin, kad to čuje, trgne se i jedan čas posluša.) 
   
 Kakvi to su glasi? Znani su mi! 
   
 (Pogleda na onu stranu, od kuda je zamnio glas.) 
   
 Da, da, to je ona divna djeva, 
      Koju često opazih u šumi 
      Lov loveći. Tiho ona pjeva. 
 ZORKA 
 (iza pozornice) 
   
 Ah, bjednije stvari nije 
      Od čovjeka, rob koji je; 
      Sred groba je slađa tmina 
      Nego dani takovi. 
 PORIN 
 Kolika je, ah, milina 
      U tih divnih glasovi'! 
   
 (Začas) 
   
 Mili Bože, što me obuzima? 
      Posve čudno nešto stvor taj ima; 
      Iz njeg zbori neka veća sila: 
      To nij' djeva, to je gorska vila! 
      Da me iz ropskog sna probudi, 
      Bog mi ju je poslao; 
      Ushićenje diže grudi, 
      K njojzi ma baš propao! 
      Da da, vilo, hitim k tebi, 
      Ta, ja Hrvat bio ne bi', 
      Da za taki gluh sam glas. 
      Na koljenih priseć ću ti 
      Za dom ići u boj ljuti 
      Ja sam gotov svaki čas! 
   
 (Otrči na onu stranu, otkud je bio začuo glas.) 
 
 Prizor 4. 
   
 (Pozorište se promijeni u unutarnja jedne velike špilje samo jednim fenjerom rasvijetljene. Sa strane vide se ulazi u manje špilje. Glavni ulaz u veliku špilju utvrđen je gvozdenim vratima. Na stijeni visi mač, oklop i kaciga, a nešto malo prosta pokućtva po kutima špilje, što naznačuje, da netko u njoj stanuje.) 
 
   
 SVESLAV I ZBOR HRVATA. 
   
 (Zbor stoji u polukrugu. Sveslav ulazi na glavna vrata, 
      zaključi ih i stupi među zbor). 
 ZBOR 
 U boj, u boj! 
 SVESLAV 
 Još nij' vrijeme! 
 ZBOR 
 Kad će doći? 
 SVESLAV 
 Još je rano! 
 ZBOR 
 Preteško je jurve breme! 
 SVESLAV 
 Čini zriju polagano. 
 ZBOR 
 S našom djecom pse si hrane; 
      Sva je zemlja jedan grob. 
 SVESLAV 
 Vjerujte mi, zla da plane 
      Skoro ima njima kob. 
 ZBOR 
 Ali kada? 
 SVESLAV 
 (s dostojanstvom) 
   
 Kad znak dam! 
 ZBOR 
 Taj će biti? 
 SVESLAV 
 Na toj gori plam. 
 ZBOR 
 Bukni, bukni, vatro sveta, 
      Da se lije krv prokleta! 
      Da se kolje, siječe, davi, 
      Okrutnikâ satre gad! 
 SVESLAV 
 Da! Svu zemlju krv nek plavi; 
      To tek tješi ropski jad! 
   
 (Lupa na vratima. Svi se trgnu.) 
 SVESLAV 
 Netko kuca... 
   
 (Zboru.) 
   
 U skrovišta svoja! 
   
 (Zbor se odijeli. Sveslav otiđe k vratima i otvori ih. Zorka uniđe naglo, uplašena.) 
 Prizor 5. 
 SVESLAV I ZORKA 
 ZORKA 
 Mili oče! 
 SVESLAV 
 Ti si, ćerko moja? 
 ZORKA 
 On me slijedi. 
 SVESLAV 
 Tko? Govori! 
 ZORKA 
 Porin. 
 SVESLAV 
 To te drhtat tvori? 
 ZORKA 
 U trag mi uđe, - odmah bit će tu. 
 SVESLAV 
 (razveseljen) 
   
 Dugo čekah već tu prigodu. 
 ZORKA 
 Bježmo, oče! 
 SVESLAV 
 Da! Hajdemo! 
      Na skoro se vratit ćemo. 
      Srce moje Boga slavi, 
      Da taj mladić grud ti stravi. 
 ZORKA 
 Što si reko? 
 SVESLAV 
 O, ne taji! 
      Ti ga ljubiš. 
 ZORKA 
 (padne mu na prsa, s djevojačkim stidom). 
   
 To su moji vaji! 
 SVESLAV 
 O, ne tuži; on te vrijedi - - - 
   
 (Proročkim nadahnućem) 
   
 Iz vašega saveza 
      Ima kraljev' red da slijedi 
      Hrvatskog naroda. 
   
 (Odijele se u pribočnu špilju.) 
 Prizor 6. 
 PORIN  sam 
   
 (Ulazi na glavna vrata) 
   
 Amo uteče, - no sve prazno tu je - 
      Samoća me grobna okružuje; 
      No i pako bio bi mi raj, 
      Gdje prebiva stvor dražesni taj. 
      Ukaži se, mila vilo, 
      Tvoj te zove vječni rob, 
      Ma mi odma umrijet bilo; 
      Ma me odma proždro grob! 
 Prizor 7. 
 PORIN I SVESLAV 
 SVESLAV 
 Tko tu zbori? 
 PORIN 
 (uprepasti se, opaziv Sveslava). 
   
 Ha, što vidim, Bože! 
 SVESLAV 
 Što ćeš, mlače? 
 PORIN 
 (s užasom) 
   
 Duh je Sveslava! 
 SVESLAV 
 Ja još živim. 
 PORIN 
 Da li biti može?! 
      Mrtvog plače sva te država. 
 SVESLAV 
 Čuj me! Kada Srda ona od pakla, 
      Ljutomisl Ljudevita zakla, 
      Koj, kad vojske tri franačke smrvi, 
      Uteče se k njemu kao gost, - 
      S Zorkom, plodom njeg've sjajne krvi, 
      U tu pustoš skrih se nade prost. 
      Tako svijetu ne stah ispred vida, 
      A mrtvacim' on i mene prida. 
 PORIN 
 Dakle ona divna vila - - - 
 SVESLAV 
 Ljudevita to je kći. 
 PORIN 
 (moleć) 
   
 Nek mi bude žena mila 
 SVESLAV 
 Dom joj prije izbavi! 
 PORIN 
 Bojna trublja nek zaori! 
      Za slobodu da se bori, 
      Porin navijek gotov je! 
 SVESLAV 
 Krv nek teče okrutnikâ, 
      Nek se digne stara dika 
      Od junaka našije! 
 SKUPA 
 U boj, u boj za slobodu! 
      Jedina je ona slast, 
      Prot dušmanskom hajde rodu, 
      Pobijedit ga ili past! 
 SVESLAV 
 (prema pobočnim špiljama, u koje se zbor i Zorka odijeliše) 
   
 Amo, ćerko! Druzi, amo! 
 Prizor 8. 
 PRVAŠNJI, ZORKA I ZBOR. 
 SVESLAV 
 (kada svi na pozorište stupe, zboru). 
   
 Što sam čeko, to bi samo - 
      Naš je Porin - sad nek začne rat! 
 ZBOR 
 Na oružje, na oružje! 
      Krv nek skvasi sve okružje! 
      Bez milosti sad je sjeći, klat! 
 PORIN 
 (stupi među zbor) 
   
 Vaš sam, braćo! Rado za slobodu 
      Život dajem i imetak svoj! 
 SVESLAV 
 Glava budi on sad našem rodu! - 
 ZBOR 
 Slavni kneže, vodi nas u boj! 
 PORIN 
 Hoću, veće ne znam naslade, 
      No, kad mač moj klete Franke smrvi, 
 (k Zorki) 
   
 Smijem li se nadat nagrade? 
 ZORKA 
 Za Bogom ćeš ti mi biti prvi! 
 PORIN 
 O, dakle, me slijedite! 
      Koj se raju, ako svlada, 
      Na toj zemlji jurve nada, 
      Svladat mora, mora taj! 
 SVESLAV 
 Sjene palih kličite! 
      Paklenoj je pasti zlobi, 
      Nad vašimi ima grobi 
      Procvjetati opet raj. 
 ZORKA 
 O, nebesa, štitite 
      Branitelje domovine! 
      Rastjerajte guste tmine, 
      Koje kriju rodni kraj! 
 ZBOR 
 Okrutnici, strepite; 
      Stignut će vas mač osvete 
      I prognat vam duše klete, 
      Gdje prebiva paklen zmaj! 
 PORIN 
 (Zorki) 
   
 Zbogom, dušo, rastat se je nama, 
      čuvao te milostivi Bog! 
 ZORKA 
 (uzme sablju sa stijene i preda ju Porinu.) 
   
 Mač taj primi u znak moga plama, 
      Nasljedstvo je to od oca mog! 
 PORIN 
 (uzme mač i zamahne njime). 
   
 Porin će ga upotrijebit znati. 
 ZORKA 
 Ko pobjednik samo mi se vrati! 
      Moj ljubovnik ne sm'je biti rob. 
 PORIN 
 Da! Sloboda ili grob! 
 PORIN I ZORKA 
 Slobodan je, koj zna mrijeti! 
      On tek nosi jaram kleti, 
      Koj pred smrću ima stra. 
 SVESLAV I ZBOR 
 Ako od nas tko ustupi, 
      Ako ropstvom život kupi, 
      Bio mu proklet kostî pra! 
 SVI SKUPA 
 Da sloboda ili grob, 
      Mrtav bolje nego rob! 
   
 Konac drugoga čina. 
 
 
 
 ČIN III. 
 
 Prizor 1. 
   
 (Dvorana kao u prvom činu.)  ZBOR I KLODVIG 
 ZBOR 
 (uniđe natežući Klodviga koji je vas upropašten) 
   
 Izdajice! Ti Hrvatom kaza, 
      Da ne dođu na samrtnu čast. 
      Dolje s njime, sred paklena jaza! 
      Koj nas izda, onaj mora past. 
 KLODVIG 
 O, štedite, braćo, srodnu krv! 
 ZBOR 
 Otrovni se zgazit mora crv. 
   
 
 (Povuku noževe i nasrnu na Klodviga, koji se pred njih u samrtnom strahu na koljena baci, odvraćajući rukama udarce; u taj tren stupi na pozorište Kocelin, praćen četom vojnika.) 
 
 Prizor 2. 
 KOCELIN, PRVAŠNJI I VOJNICI. 
 KOCELIN 
 Stante! 
   
 (Svi se trgnu i ustupe.) 
 ZBOR 
 Vladar... 
 KOCELIN 
 Ne mažite nože 
      Podlom krvi izdajice! 
 KLODVIG 
 (koji je međutim ustao) 
   
 Bože! 
   
 (Kocelinu.) 
   
 Da li i ti misliš, da sam ja... 
 KOCELIN 
 Vrijedan smrti od stratišta? Da! 
 KLODVIG 
 Nedužan sam, o, tako mi Boga! 
 ZBOR 
 Muči, nitko ne vjeruje toga. - 
 KOCELIN 
 U tamnicu! 
 KLODVIG 
 (klekne) 
   
 Smili mi se! 
 KOCELIN 
 Ispred lica! 
 ZBOR 
 U tamnicu! 
   
 (Vojnici pograbe Klodviga i hoće da ga odvuku napolje.) 
 KLODVIG 
 (odlazeći) 
   
 Nisam, nisam izdajica. 
   
 
 (Vojnici pođu s uhićenikom, ali ih obustavi Irmengarda, koja naglo na pozorište istupi.) 
 
 Prizor 3. 
 IRMENGARDA I PRVAŠNJI. 
 IRMENGARDA 
 (dolazeći) 
   
 Ustupite! 
   
 (Vojnici odstupe i otpuste Klodviga.) 
 SVI 
 Irmengarda! 
 IRMENGARDA 
 Što tu biva? 
 ZBOR 
 Mač pravice stiže kriva! 
 KOCELIN 
 Našu tajnu izda on hrvatskom rodu, 
      Tako od smrti izbavi mu svu gospodu, 
      Koju pozvah, da ih smaknem, ja na čast! 
 IRMENGARDA 
 Ha, što čujem? Brate, pisar ne smije past. 
 KOCELIN 
 On će pasti. 
 IRMENGARDA 
 O, smiluj se - 
 KOCELIN 
 Ne! 
 ZBOR 
 Smrt je kazan ružne izdaje! 
 IRMENGARDA 
 O, ne budi tvrd ko stijena: 
      Praštat, brate, stvar je lijepa. 
      Slavu tamni srdžba slijepa 
      Veledušna tvog plemena, 
      Koje slavno vavijek bi. 
 KLODVIG 
 Dakle jošte stvora ima, 
      Koji za me milost ćuti, 
      Pod zaštitu koj me prima, 
      Koga dira bol moj ljuti? 
      Irmengardo, hvala ti! 
 KOCELIN 
 Milost resi samo žene, 
      Pravda pako muža grudi; 
      Ona mu je veće cijene: 
      Pravedni smo, a ne hudi, 
      Kad kaznimo zlobu mi. 
 ZBOR 
 Strogost mora bit na svijetu, 
      Bez nje njemu opstat nije; 
      Onaj, krv koj štedi kletu, 
      U grudih si zmiju grije. 
      Nadvladat će toga zli. 
 KOCELIN 
 U tamnicu! 
 ZBOR 
 A, zatim na smrt! 
 KLODVIG 
 Nedužan sam! 
 IRMENGARDA 
 (Kocelinu) 
   
 O, ne budi tako tvrd! 
 KOCELIN 
 Sad je dosta! 
 IRMENGARDA 
 No, znadeš li, da je kriv? 
 KOCELIN 
 Uprav tako ko što da sam živ 
      On bi jedin, komu pravo bilo ni, 
      Da hrvatski unište se psi. 
 IRMENGARDA 
 To nij' dokaz. 
 KOCELIN 
 Svaka riječ je već badava. 
 ZBOR 
 Izdajici neka padne glava! 
   
 (Vojnici opet navale na Klodviga) 
 IRMENGARDA 
 (Kocelinu u uho odvažno i znatno) 
   
 Tako, čuj sve, ako mariš jošte za me, 
      Nešto važno imam tebi otkrit ja - 
      No na samom. Nek izide družina! 
 KOCELIN 
 Budi volja tvoja! 
   
 (Zboru i vojnicima.) 
   
 Ostavte nas same! 
   
 (Ovi odlaze.) 
 Prizor 4. 
 KOCELIN I IRMENGARDA. 
 KOCELIN 
 Zbori, sestro! 
 IRMENGARDA 
 Klodvig izdajica nij'. 
 KOCELIN 
 Dosta o tom! 
 IRMENGARDA 
 Nedužna osudio si. 
 KOCELIN 
 Tko to veli? 
 IRMENGARDA 
 On, koj izdajicu zna. 
 KOCELIN 
 Kaži mi ju! 
 IRMENGARDA 
 Hoću, brate. 
 KOCELIN 
 Tko je? 
 IRMENGARDA 
 Ja! 
 KOCELIN 
 Nij' moguće! 
 IRMENGARDA 
 U bližnjoj bih sobi 
      Ja sakrita, kad kovaste osnovu; 
      Vijest po meni o njoj Porin dobi - 
 KOCELIN 
 Oporeci! 
 IRMENGARDA 
 Rekoh istinu. 
 KOCELIN 
 Nesretnice, znaš li, što te čeka? 
 IRMENGARDA 
 Znam. Ja imam glavu da izgubim. 
 KOCELIN 
 Na stratištu. 
 IRMENGARDA 
 Neka! 
 KOCELIN 
 Je l' moguće? 
 IRMENGARDA 
 Oh, ja ljubim! 
 KOCELIN 
 O, potamni jasni dane, 
      Kad iščeznu svaki sram; 
      Munja s neba neka pane, 
      I smrt poda obim nam. 
 IRMENGARDA 
 Poslije noći puca zora, 
      Takov joj je udes dan; 
      Nije krivnja slaba stvora, 
      Kad ga zastre ljubve san. 
 KOCELIN 
 O sramote, na stratištu pasti! 
 IRMENGARDA 
 Tvoju muku vidim, brate moj! 
      Znadem, što sam dužna našoj časti; 
      Ja sam sestra Kocelina - - - 
   
 (Trgne nož Kocelinu iza pojasa i hoće da se probode, ali je on obustavi.) 
 KOCELIN 
 Stoj! 
      Ne, ne, zbiti ne smije se to, 
      Ta, pod jednim srcem ležasmo! 
 IRMENGARDA 
 Brate! 
 KOCELIN 
 Sestro! 
   
 (Ogrle se.) 
   
 Vladar ništa čuo nij' 
      Ali, znaš li? Nevrijednoga ljubila si ti. 
      Drugu ljubi on. 
 IRMENGARDA 
 Što veliš? 
 KOCELIN 
 Dakle znaj: 
      Ljubu smo mu uhitili mi. 
   
 (Skine s prsta svoj pečatni prsten.) 
   
 Znak pokaži tamničaru taj, 
      I njezinu uzu otprijet će ti. 
 IRMENGARDA 
 (naglo) 
   
 Daj mi prsten, hvalit ću ti vas moj vijek. 
 KOCELIN 
 (dade joj prsten) 
   
 To ti budi kazan, to ti budi lijek! 
      Ne, krv neću lit ja tvoju; 
      Oprošteno tebi budi! 
      Ne, ne, nisam ris ja hudi; 
      Ako i odrastoh u boju, 
      Nisam porod zle hijene, 
      Rodila je žena i mene. 
 IRMENGARDA 
 Blaga narav s nami vlada, 
      Poslije bure sunce sjaje; 
      Grozna studen vijek ne traje, 
      Pred ljubavlju srdžba pada: 
      Tako tvrda srca nije 
      Da ga blagost vijek ne ogrije. 
 OBA ZAJEDNO 
 Da, da, srce nije kamen, 
      U njem gori ljubve plamen, 
      Kog ugasit možno nij' - 
      Kad već misliš, da ga nije, 
      Iznenada on te ogrije, 
      Sav usplamtiš njime ti! 
   
 (Izlaze. Prizor se promijeni.) 
 Prizor 5. 
 (Šumovita okolica. Upravo izlazi sunce.) 
 ZBOR HRVATICA 
 Porin svlada; 
      Frank već bježi drugi krat. 
      Sreća služi; 
      Bliži se slobode sat. 
   
 (Sve skupa) 
   
 Krv naroda franačkoga 
      Naših vitez' resi nože, 
      Sve izvršit Hrvat može, 
      Kad je samo Božja sloga. 
   
 (Izvana se čuje zvuk bojnih trubalja) 
   
 To su naši. 
      Ovamo se Porin kreće. 
      Sretni vođa, 
      No zaručnik od zle sreće. 
      Neima Zorke. 
      S Sveslavom ju Frank zarobi. 
      Tužni mladče! 
      O nesreće, o zle kobi! 
   
 (Sve skupa) 
   
 O nesretni dobitniče, 
      Sva država sada kliče 
      Od veselja, radosti; 
      Ti jedini od sveg roda, 
      Ti slobodu koj mu poda, 
      Gorkost ćutiš žalosti! 
 Prizor 6. 
 PRVAŠNJI, PORIN I ZBOR HRVATA. 
 PORIN 
 (naglo na pozorište stupajući) 
   
 Je l' istina? Zorka - - 
 ŽENSKI ZBOR 
 Zarobljena je. 
 PORIN 
 Velji Bože! 
 MUŠKI ZBOR 
 O, ne zdvoji, viteže! 
 ŽENSKI ZBOR 
 Frank ugrabi nju sa Sveslavom. 
 PORIN 
 Iz vedroga to je neba grom! 
 ŽENSKI ZBOR 
 U tamnici sada tuži - 
      Na osvetu, hrabri muži! 
 MUŠKI ZBOR 
 Na osvetu! Smrvit naš gnjev sve će! 
      Kamen ostat na kamenu neće! 
 PORIN 
 Nježna ružo, ponosu tog kraja, 
      Jedva što si ti cvjetati stala, 
      Uništena već si burom pala; 
      Ah, na zemlji nema, nema raja, 
      Tu prebiva samo zloba, jad! 
 OBA ZBORA 
 O žalosti! Jošte tako mlad, 
      Pa već žrtva tolikoga vaja! 
 PORIN 
 Zorko moja, Zorko mila, 
      Ti si meni sunce bila; 
      Zastire me grozna noć. 
   
 (Zadubi se rastužen u misli) 
 OBA ZBORA 
 Na osvetu sad je poć! 
 PORIN 
 (kao iza sna) 
   
 Na osvetu? 
   
 (Za čas od jarosti sav preobražen) 
   
 Nek zaori trublje glas! 
      Koj će ražat najbolje od vas, 
      Najmiliji bit će meni taj! 
 MUŠKI ZBOR 
 Svaki od nas bit će paklen zmaj! 
 PORIN 
 (bjesneći, povuče mač) 
   
 U franačke grudi nože, 
      U njihove stane plam! 
      Kolji, ruši, tko što može, 
      Dok ne padne rušeć sam! 
 ŽENSKI ZBOR 
 Okrutnicim' na vrat stati, 
      Velji Bože, pomoz' im! 
 MUŠKI ZBOR 
 Smrt i oganj nek nas prati! 
      Past je srdžbam paklenim! 
   
 
 (Sunce plane i veličanstveno obasja sve pozorište; na to padne zastor.) 
 
 
 ČIN IV. 
 Prizor 1. 
 Bojno polje. 
   
 KOCELIN  sam. 
   
 (Iz daleka se čuje glas bojnih trubalja. Franački vojnici nose preko pozorišta svoje ranjene drugove.) 
 
 KOCELIN 
 (još iza prizora) 
   
 Konja, konja! 
   
 (Stupi na prizor) 
   
 Sve je već badava! 
      Ispod mene izdahnu mi hat. 
      Jošte malo - pa sva ode slava, 
      Posljednji će Frankom zamnit sat. 
      Što je sreća toga svijeta? 
      Šara pjena od sapuna. 
      Dika, slava, vlast i kruna 
      Igračke su tek djeteta, 
      Od slučaja lomni dar. 
      Jedan vjetrić, pak ih nije 
      Slučaj da ih, slučaj uze, 
      Mijenjaju se smijeh i suze; 
      Carsko ruho roba krije, 
      S prijestola se ruši car. 
   
 (Čuje se iza scene sve jače zvuk trubalja i bojna vika) 
   
 Ha, sve dalje ustupaju naši - 
      Samo što nij' Hrvat tu - 
      Brzo, brzo, - smrt mene ne plaši, 
      Al mi srce želi osvetu. 
      Znat ću skupit novu strašnu moć, 
      Tek da mi je do granice doć! 
      Ne, ne marim ja umrijeti; 
      Osvetit se tek da mogu, 
      Na bijeg za to stavljam nogu, 
      Koja vijek nij' bježala. 
      Ali strepi, rode kleti, 
      Kad se vratim opet tebi, 
      Dok te mač moj ne istrijebi, 
      Neću u kore metnut ga! 
   
 (Naglo odlazi, obazirući se.) 
   
 
 (Bitka iza prizora raste. Glas trubalja i bojna vika čuje se sve više i više. Najposlije zamni i štropot oružja, a poslije toga vidi se, kako preko pozorišta bjegaju cijele čete franačkih vojnika, a Hrvati ih progone. Međutim se promijeni pozorište.) 
 
 Prizor 2. 
 Tamnica u Kocelinovom gradu. 
   
 SVESLAV I ZORKA  (u verigama). 
   
 (Zorka spava; uza nju stoji Sveslav i gleda ju vas rascviljen.) 
 SVESLAV 
 Tužno dijete, san se tvojim mukam smili, 
      I njima te ote na svojijeh krili' 
   
 (Milosrdno promatrajući ju) 
   
 Gle, kako se smiješi; možebiti gledi, 
      Kako njezin Porin Franka već pobijedi, 
      Kako ljubimca joj lovorika kiti, 
      I on u njezine naručaje hiti. - 
      Ti se varaš, udes nam nij' prijazan, 
      To je samo jedan tašti, kratki san! 
   
 (Stupi naprijed i klekne) 
   
 Strogi oče, na nebesi', 
      Odlučio ako jesi, 
      Da sloboda vijek ne sine 
      Vrhu ove pokrajine, 
      Bar usliši molbu tu: 
      Milostivan, Bože, budi, 
      I iz mila sna ne budi 
      To nedužno više dijete, 
      Da ne vidi lance klete, 
      Kojih ne ćuti sad u snu! 
   
 (Ustane pun pouzdanja) 
   
 Ne, ne, ti nisi tako tvrd, 
      Izvor ti si od milosti, 
      Gnjeva tvoga jur je dosti, 
      Mjesto ropstva dat ćeš smrt! 
   
 (Na vratima se čuje štropot). 
 SVESLAV 
 (trgne se) 
   
 Ha, što čujem? 
   
 (Sav upropašten) 
   
 Sat udari nama! 
 ZORKA 
 (probudi se i još kao iza sna). 
   
 Mili Bože! 
   
 SVESLAV 
 Jao, ona se budi! 
 ZORKA 
 Gdje si, oče! Kakva to je tama? 
 SVESLAV 
 Tu sam, kćerko - 
 ZORKA 
 (razabere se i opazi verige) 
   
 O, udesu hudi! 
      To su lanci! 
 SVESLAV 
 Žalibože, da! 
 ZORKA 
 O, da morah to doživjet ja! 
 Prizor 3. 
 PRVAŠNJI, IRMENGARDA,  a zatim  TAMNIČAR. 
 SVESLAV 
 Irmengarda - 
 ZORKA 
 (Sveslavu) 
   
 Tko je ova žena? 
 IRMENGARDA 
 (za se) 
   
 Kako strepim? 
 SVESLAV 
 (Zorki) 
   
 Srda nesmiljena. 
 ZORKA 
 To je dakle - 
 SVESLAV 
 (s užasom) 
   
 Sestra Kocelina! 
 IRMENGARDA 
 (odvažno Zorki) 
   
 Da, i ljubi tvojega Porina! 
 ZORKA 
 Propali smo! Ona će se 
      Osvetiti sada nami! 
      Kako joj se oči krese; 
      Ljubomorstva strašni plami 
      Raspališe grudi joj. 
 SVESLAV 
 Ježi mi se kosa sijeda, 
      Dijete će mi rastrgati! 
      Od osvete sva je blijeda, 
      S oči zrem joj pako sjati, 
      Obliva me smrtni znoj. 
 IRMENGARDA 
 (za se) 
   
 Milosrđa blage ćuti 
      Pune meni njedra sada, 
      No i osvete oganj ljuti 
      Nemilosno sa mnom vlada: 
      Bože, strašan to je boj! 
 ZORKA 
 Što oklijevaš? Nož porini 
      U to srce! Evo ga. 
 SVESLAV 
 (Irmengardi u samrtnom strahu) 
   
 Toga, gospo, ne učini! 
 IRMENGARDA 
 Što odlučih, čujte ja. 
      U rukuh ste sad mojije', 
      Krv vam mogu proliti, 
      No to moja volja nije, 
      Slobod će te dobiti, 
      Kad prisegne ova djeva, 
      Da se odriče ljubavi 
      Ka Porinu - - 
 ZORKA 
 Obustavi 
      Govor, gospo! Dok mi sunce sijeva, 
      Ljubiti ću njega ja. 
 IRMENGARDA 
 Voliš umrijet dakle? 
 ZORKA 
 (odvažno) 
   
 Da! 
 IRMENGARDA 
 O, poreci! Na kaplje ću 
      Učinit krv ti prolit ja. 
 ZORKA 
 Ne, nikad toga poreć neću! 
 IRMENGARDA 
 Strepi! 
 ZORKA 
 (ponosno) 
   
 Ja sam Hrvatica! 
 IRMENGARDA 
 (prema vratima) 
   
 Amo, dakle, tamničaru! 
 SVESLAV 
 (uprepašten Irmengardi) 
   
 Krv nedužnu nemoj liti! 
 IRMENGARDA 
 (dolazećemu tamničaru) 
   
 Znaj, da moraš ko vladaru 
      Sad poslušan meni biti, 
      U boju je moj brat sada, 
      Da načini buni kraj! 
      Ja sam gospa sad od grada, 
      To ti kaže prsten taj. 
   
 (Pokaže mu ga) 
   
 Pogubnika odma zovni sim, 
      A pred smrću lance skini tim. 
   
 (Tamničar im skine lance) 
 IRMENGARDA 
 (Zorki) 
   
 Jošte je vrijeme, zakuni se, 
      Pogubnik će odmah ovdje bit'. 
 SVESLAV 
 (klekne pred Irmengardu) 
   
 Smili nam se, gospo! 
 ZORKA 
 (Sveslavu ponosno) 
   
 Podigni se! 
   
 (Irmengardi odvažno i mirno) 
   
 Na muke sam evo, spravni it'. 
   
 (Irmengarda udari o dlan, vrata se otvore, a na pragu se ukaže pogubnik u crvenoj odjeći s golom sjekirom u desnici.) 
 ZORKA 
 (opazivši pogubnika trgne i opauši se, no za čas oporavi se i pohiti oduševljeno prema pogubniku, ali Irmengarda ju obustavi, stavivši se među nju i pogubnika.) 
 IRMENGARDA 
 Ne na smrt, već na te grudi! 
   
 (Raširi ruke, krvnik se odijeli, a vrata se zatvore) 
   
 Htjeh te samo iskusiti ja; 
      Porinova ljuba budi. 
      Vrijediš bit mu supruga! 
 SVESLAV 
 Bog je velik! 
 ZORKA 
 (poleti prema Irmengardi i ogrli ju) 
   
 Mila sestrice! 
 IRMENGARDA 
 Ni ja neimam srca od lavice!... 
   
 (Grle se) 
   
 (Za čas) 
 IRMENGARDA 
 Lahko, lahko sad umrijeću, 
      Nema za me više tuge; 
      Mog Porina kada sreću 
      Znam u ruci takve druge - 
      Potamnite jasni dni! 
 SVESLAV 
 O, kako mi grudi dira 
      Ova blagost neizrečena, 
      Anđeo si ti od mira. 
      Irmengardo, a ne žena 
      Na svijetu ti slične nij'. 
 ZORKA 
 Zaboravit nikad neću 
      Ovog časa, sestro draga, 
      S hvalom mislit na tebe ću 
      Od vječnosti još vrh praga; 
      Uzor mi uvijek bićeš ti! 
 IRMENGARDA 
 Brzo sada s mjesta tog! 
 ZORKA I SVESLAV 
 Platio ti višnji Bog! 
 
   
 (Izlaze vođeni Irmengardom, pred kojom straža pred vratima ustupa kad joj ona pokaže Kocelinov prsten. Zastor padne.) 
   
 Konac četvrtoga čina. 
 
 
 ČIN V. 
 Pozorište prikazuje poljanu ispod franačke tvrđave, koja se na brdu na polak porušena vidi. Vrhu njezinih podrtina vije se hrvatska zastava, a hrvatski vojnici različno po njima razređeni. Poljana je sve napunjena ženama, djecom, starcima i prostim pukom. Svi su svečano odjeveni i puni veselja mašu granama. 
 
 Prizor 1. 
 ZBOR HRVATA,  zatim  PORIN, IRMENGARDA, KLOTILDA, KLODVIG, HRVATSKA GOSPODA, HRVATSKI VOJNICI  i  ZAROBLJENI FRANCI. 
 ZBOR HRVATA 
 Davorije nek zaore, 
      Od veselja svaki poj; 
      Slobodne su naše gore 
      Opeta je Hrvat svoj! 
   
 
 (Dok se to pjeva, siđu hrvatski vojnici s grada k narodu. Četiri vojnika nose veliki štit na ramenima, a na njemu stoji Porin kao slavodobitnik. Oko njega stupaju hrvatska gospoda, a za njim pod stražom ulovljeni Franki, med kojima se nalaze Irmengarda, Klotilda i Klodvig. Kad dođu sred naroda, Porin siđe sa štita.) 
 
 PORIN 
 Slobodni smo, braćo, usliša nas bog, 
      U ruke nam poda Kocelinov grad, 
      Gdje je u tamnici stenjo Hrvat mnog 
      I našom se krvi strani pito gad. 
      Uskliknite braćo, ali s vama ja 
      Klicati ne mogu - ubija me jad - 
      Moju milu Zorku, a i Sveslava 
      Nisam mogo naći tužan sve do sad. 
 IRMENGARDA 
 I nećeš ih naći... 
 PORIN 
 Ha, što moram čut'! 
 IRMENGARDA 
 Zorku i Sveslava nož moj ubi ljut. 
 KLOTILDA I KLODVIG 
 (za se) 
   
 Jao nama, svi smo izgubljeni. 
 ZBOR HRVATA 
 To nij' žena, to je duh pakleni! 
 PORIN 
 (koji se je zapanjio bio, čuvši Irmengardine riječi, za čas, 
      kad se razabere, Irmengardi sasvim blago) 
   
 Ne, ne, Irmengardo, to nije moguće, 
      Anđeo branitelj ti si bila moj, 
      Za sve dobro bije tvoje srce vruće - 
 IRMENGARDA 
 Nada svime pako za rod slavni svoj! 
      Krv franačka teče u mojijeh žila'. 
      Protivnica ljuta, uvijek sam ti bila. 
      Laž bi, što o gozbi rekoh brata mog, 
      Zavadit te hotjah po tom samo š njime, 
      Da ti iskorijenim podrijeklo i ime, - 
      Nisam kriva, drugač što odluči Bog. 
 PORIN 
 Oporeci! 
 IRMENGARDA 
 (odvažno) 
   
 Što rekoh, jest istina. 
 PORIN 
 Smrt ti dakle poda mojoj ljubi? 
 IRMENGARDA 
 Pod mukama nož ju ovaj ubi. 
 PORIN 
 (kao bijesan povuče nož i nasrne na nju) 
   
 Umri dakle, zmijo paklena! 
 KLODVIG 
 (priskoči k Porinu, kad taj nasrne na Irmengardu i uhvati ga 
      za ruku, međutim dotrče na pozorište Zorka i Sveslav.) 
 Prizor 2. 
 PRVAŠNJI, ZORKA I SVESLAV. 
 ZORKA 
 (u dolasku) 
   
 Stani, ti mi ubijaš spasiteljicu! 
 PORIN 
 (istrgnuvši desnicu iz Klodvigovih ruku, baci nož i potrči Zorki). 
   
 Ha, ti živiš? - 
 SVESLAV 
 (kažeć na Irmengardu) 
   
 To zahvalit imaš tu! 
 ZBOR 
 Sad je nebo bez oblaka, 
      Ispunjena želja svaka, 
      Od radosti prispje čas, 
      Dobar otac jest vrh nas! 
 IRMENGARDA 
 (za se) 
   
 Za rukom namjera meni pošla nij'. 
 ZORKA I SVESLAV 
 (Irmengardi) 
   
 O, oprosti, stvore božanstveni! 
 PORIN 
 Jao, što sam učiniti htio! 
 IRMENGARDA 
 Kamo sreća, da si učinio! 
 ZORKA 
 (Irmengardi) 
   
 Smrt si želiš? 
 IRMENGARDA 
 Život nije za mene! 
      Od onoga, za kim srce vene 
      I umrijeti slatko je... 
 SVI 
 Zlosretnice! 
 IRMENGARDA 
 Jedno jošte. Gdi je nesretni brat moj? 
 PORIN 
 Među palima ga naši ne nađoše; 
      On po svoj prilici spasi život svoj. 
 IRMENGARDA 
 Ja sam jadna uzrok njegove sreće loše; 
      Tužno srce k njemu sada vuče me. 
 PORIN 
 Do granice pratit ću te dat, 
      Tebe i sve ove tu zarobljenike, 
      Kojim ja slobodu vraćam sad, 
 ZORKA 
 (ushićena pohiti Porinu) 
   
 To je list najljepši tvoje lovorike! 
 PORIN 
 (zagrlivši ju nježno) 
   
 A to mog života najsretniji čas! 
 IRMENGARDA 
 (sastavivši Zoričinu desnicu s Porinovom) 
   
 Tu dobrotu nek ti plati savez ovi - - 
 SVESLAV 
 (pruži ruku nad zaručnicima) 
   
 A ti, velji Bože, ti ga blagoslovi! 
 ZBOR 
 O čuj svih nas za to vapijući glas! 
 PORIN 
 (Francima, koji tronuti od velikog veledušja kleknuše pred njega). 
   
 Ustanite, Franki! Na sva ona zla, 
      Što nam učiniste, zaboravljam ja. 
      Povratite se, gdje okrutno pleme vaše 
      Sa tuđom krvi pitajuć se stanuje, 
      I kažite mu: Hrvat sablju tek da paše 
      Na svoju obranu, a ne da se osvećuje! 
 ZBOR 
 Hrvatskome slava rodu, 
      Blag i hrabar jeste on, 
      Krv proliva za slobodu, 
      Milosrđu on je sklon. 
 IRMENGARDA 
 Zbogom dakle! 
 ZORKA 
 (Irmengardu ogrlivši). 
   
 Zbogom, sestro! 
 PORIN 
 Sretna budi! 
 IRMENGARDA 
 Nema za sreću mjesta u toj grudi! 
   
 (Pođe s Francima, ali u taj par zamnu izvana glasovi turobne gudbe, 
      na što se svi trgnu, a odlazeći stanu) 
 IRMENGARDA 
 Što to znači? 
 PORIN 
 Pogledajte, što je... 
   
 (Sveslav izlazi) 
 IRMENGARDA 
 Nove vaje sluti srce moje. 
 PORIN 
 Umiri se, sveđ ne traje ni zla sreća - 
 IRMENGARDA 
 Ali u mene ona biva vavijek veća! 
 ZORKA 
 Koliko ju žalim. 
 PORIN 
 (Irmengardi) 
   
 O, da tužan mogu 
      Olakšati tvog udesa jaram tvrd! 
 ZORKA 
 (isto tako) 
   
 Za tvoju ću sreću sveđ se molit Bogu - 
 IRMENGARDA 
 Moli mu se, da mi poda smrt! 
 SVESLAV 
 (se vrati) 
   
 Bože! 
   
 (milosrdno pogledavši Irmengardu) 
 PORIN 
 Što je? 
 IRMENGARDA 
 Zbori bez obzira! 
 SVESLAV 
 Tvog bježeća brata stigoše nam čete - 
 IRMENGARDA 
 I ubiše - ? 
 SVESLAV 
 Jošte mu se oči svijete, 
      Ali bi reć da jurve - umira... 
 IRMENGARDA 
 Tako mi se smili, milostivi Bože! 
   
 (Trgne nož Porinu iza pojasa i hoće da se probode) 
 PORIN 
 (koji joj nož iz ruke istrgne) 
   
 Stani! Možebit mu još se pomoć može. 
 Prizor 3. 
 PRVAŠNJI I KOCELIN 
 (koga u glavu smrtno ranjena vojnici na štitu nose) 
 ZBOR HRVATA 
 Je l' to onaj, pred kim ova 
      Sva je zemlja drhtala? 
      Jedan udar... pa njegova 
      Sva je sila prestala. 
      Toga svijeta slava sva 
      Što je nego dim i pra'. 
 IRMENGARDA 
 Mili brate moj! 
 KOCELIN 
 Otale, korove! 
 PORIN 
 Krivičan si - 
 SVESLAV 
 Nedužna je ona - 
 ZORKA 
 Božji anđel - 
 KLOTILDA I KLODVIG 
 Na sve dobro sklona - 
 KOCELIN 
 Da je prokleta u sve vjekove! 
 ZORKA 
 Nije krivnja srce meko. 
      Oporeci, što si reko! 
 KOCELIN 
 Brata si je ubila! 
 IRMENGARDA 
 Sveznajući znade, da te 
      Iz dna srca, mili brate, 
      Vavijeke sam ljubila. 
 PORIN 
 Blagosivat, a ne kleti 
      Treba, kome jest umrijeti. - 
 KOCELIN 
 Ne, prokletstvo budi njoj! 
 KLODVIG 
 O, na boga od milosti, 
      Koj na krstu svim oprosti, 
      Sad se sjeti, kneže moj. 
 SVESLAV 
 Nedužna je sestra tvoja. 
      Krivi sreću zlu od boja, 
      No anđela nemoj tog. 
 KLOTILDA 
 O, nemoj se tak' rastati, 
      Ta jedna vas rodi mati - 
 KOCELIN 
 Skrušio ju višnji Bog! 
 ZBOR 
 Tak' pred onog nemoj iti, 
      Blag koj onom tek će biti, 
      Srce blago bi u kog! 
 KOCELIN 
 Meni čeznu sile - 
 IRMENGARDA 
 (u zdvojenju) 
   
 Ti me ostavljaš, brate? 
 KOCELIN 
 (gorko) 
   
 Kod bludnika tvoga - 
 IRMENGARDA 
 Zlo me poznaš ti! 
   
 (Trgne mu iza pojasa nož i probode se.) 
   
 Mjesta tu mi nije! 
 SVI 
 Bože vječiti! 
 KOCELIN 
 Ha, što vidim? Sestro, ti umireš? 
 IRMENGARDA 
 Za te! 
 KOCELIN 
 (ganut) 
   
 Dođ' u moje naručje! 
 IRMENGARDA 
 (ushićena) 
   
 Ah, što znači blag glas ov? 
 KOCELIN 
 Oproštenje - blagoslov! 
 IRMENGARDA 
 (pohiti k njemu) 
   
 To nije smrt - već raskošje! 
 KOCELIN 
 Sestro moja! 
 IRMENGARDA 
 O, moj brate! 
   
 (Grle se.) 
 KOCELIN 
 (slabo, ali kao preobražen na jedno mjesto upirući svoj pogled) 
   
 Kakve - to su - sjajne - slike? 
 IRMENGARDA 
 (isto tako) 
   
 Roditelji naši - posred vječne - dike - 
 KOCELIN 
 Oni - mašu - nam - 
 IRMENGARDA 
 Evo - evo nas! 
 KOCELIN I IRMENGARDA 
 (zajedno) 
   
 Bo-že - oprosti - nam! Ka-ja-nja čuj glas! 
   
 (Sruše se i umru.) 
 ZBOR HRVATA. [1] 
 Nije ih više... Ropstva nije... 
      I ono je palo š njimi, 
      Hvalu, Bože, za to primi, 
      No milostiv bud' i njim! 
      Žestoko se Hrvat bije, 
      Protivnika no kad shara, 
      Jed njegova gine žara 
      Ko pred vjetrom gusti dim! 
   
 Konac igrospjeva. 
 
 
   
   
 
   
 
 
 [1]  Lisinski je libreto uglazbio do Zbora "Bože, vječiti", odnosno do Irmengardina samoubojstva. Ovaj zadnji zbor Demeter je u rukopisu precrtao. 
 
 
 
 Rječnik 
 ćut  - osjećaj 
 hat  (tur.) - at, konj, ždrijebac 
 jur  - već 
 jurve  - već 
 kazan  - kazna 
 kružati  - okruživati 
 nepokoj  - nemir 
 obustaviti  - zaustaviti 
 odijeliti se  - otići, rastati se 
 pogubnik  - dželat 
 prost  - lišen 
 ražati (se)  - klati (se), ubijati (se) 
 sobjed  (tur.) - razgovor, zabava; vijeće, savjet 
 spila  - spilja 
 Srde  - grč. Erinije ili rim. Furije, boginje osvete 
 svijetiti  - svijetliti 
 svjet  - savjet 
 vaj  - jad 
 zaman  - uzalud 
 
 
 Bilješka o autoru 
 Dimitrija Demeter 
 Zagreb, 21. 7. 1811. - Zagreb, 26. 6. 1872. 
   
 Dramatičar, pjesnik i kazališni djelatnik grčkog porijekla, Dimitrija Demeter je jedan od vodećih književnika ilirskog preporoda, najzaslužniji za utemeljenje novijeg hrvatskog kazališta. 
   
 Porijeklom je iz bogate grčke trgovačke obitelji koja se u 17. stoljeću doselila u Hrvatsku. Gimnaziju je polazio u Zagrebu. Studirao je u filozofiju u Grazu (1827-1829) i medicinu u Beču (1829-1834). Studij medicine nastavio je u Padovi gdje je 1836. godine i diplomirao. Liječničko zvanje napustio je najvjerojatnije oko 1841. godine, kada se pridružio voditeljima hrvatskog narodnog preporoda. U tom razdoblju prestaje pisati na novogrčkom, nastavljajući stvarati na hrvatskom jeziku. Kao osnivač Društva dragovoljaca zagrebačkih (1847), organizator gostovanja novosadskog Letećeg diletantskog kazališta (1853), te repertoarskom prevoditeljskom djelatnošću, uvelike je pridonio utemeljenju stalnog zagrebačkog kazališta (1861), kojega je bio umjetnički ravnatelj, dramaturg i upravitelj. Sudjelovao je u ustanovljavanju hrvatskog pravnog i političkog nazivlja u  Juridisch-politische Terminologie für die slavischen Sprachen Oesterreich  (1853). Bio je urednik i suradnik brojnih časopisa ( Danica, Hrvatski sokol, Iskra, Kolo, Narodne novine, Neven, Südslavische Zeitung  i dr.) u kojima je objavljivao književna djela, programatske članke, prikaze, jezične rasprave i dr. 
 U dramskom stvaralaštvu okušao se već u gimnazijskim danima tragedijom na novogrčkom jeziku ( Virginija ). Godine 1838. objavio je  Dramatička pokušenja , odnosno, drame  Ljubav i dužnost  te  Krvna osveta  nastale prema predlošcima dramskih djela A. Gleđevića ( Zorislava ) i Š. Gundulića ( Sunčanica ). 
 Iako je već prvim  pokušenjima , točnije njihovim programatskim predgovorom, postao jedna od središnjih figura onodobnog književnog života, potpunu afirmaciju stekao je romantičarskom historijskom poemom  Grobničko polje  (Kolo, 1842), čiji je lirski odlomak  Pjesma Hrvata  bio jedna od najpopularnijih preporodnih budnica. Riječ je o pjesmi  Prosto zrakom ptica leti  koju je uglazbio V. Lisinski. Poema je nastala povodom šestote obljetnice bitke na Grobničkom polju, gdje su prema legendi koja se u to doba smatrala povijesnom činjenicom Hrvati porazili Tatare (Mongole). Uzor Demetru u prvom redu je Byron. 
 U razdoblju od 1844-1846. Demeter je u  Iskri  objavio niz prošlošću sadržajno zaokupljenih pripovijedaka ( Ivo i Neda, Otac i sin, Jedna noć, Vijavica ). Premda te pripovijetke nemaju veće umjetničke vrijednosti, smatra ga se za utemeljitelja hrvatske novelistike. 
 Godine 1844. Demeter je u Beču objavio povijesnu tragediju  Teuta , praizvedenu tek 1864. godine. Premda je ranije imala uspjeha kod čitatelja, na sceni nije doživjela uspjeh. Nastala na historiografskim (Polibijeva  Historija , rat Teute i Rima 229. godine pr. n. e. zbog gusarstva) i književnim (Vergilije, Shakespeare, Schiller, Kleist, stari dubrovački pisci) izvorima,  Teuta  interpretira pad naroda kao posljedicu njegove neslogom obilježene prošlosti, izražavajući politički program i ideologiju ilirskog pokreta, ponajviše po pitanju ilirskog porijekla Hrvata. Osnova motivacije likova je sukob ljubavi i dužnosti, tipično klasicistički motiv. U dramaturškom aspektu rukovodi se, osim ponajviše klasicističkim načelima, Shakespeareom i Schillerom. Patriotska romantična uzvišenost prekida se arkadijskim idiličnim prizorima. S  Teutom  se po prvi put u dramu uvodi epski deseterac. 
 Kazališnu scenu Demeter je obilježio i kao autor libreta opera  Ljubav i zloba  (praizvedena 28. 3. 1846) i  Porin  (1850-1851), za koje je glazbu skladao Vatroslav Lisinski (1819-1854). Libreto  Ljubavi i zlobe , prve hrvatske opere, nastao je preradom libreta Janka Cara (1822-1876), čiji je prvotni naslov bio  Uzajamna vruća ljubav . Dramaturški se osobito uspjelim smatra  Porin,  gdje je povijesna građa upotpunjena uspjelim romantičarskim ljubavnim zapletom. 
 Nekoliko Demetrovih dramskih djela smatra se izgubljenim ( Dion, Pomoć iznenada ), dok je u rukopisu sačuvana još drama na njemačkom jeziku  Der Eispalast  ( Ledeni dvorac ) napisana najvjerojatnije 1852. 
   
 * * * 
   
 Demetrovi uzori i u  Porinu  su romantičari Kleist, Schiller i Goethe, te Shakespeare. Tema opere je pothvat legendarnog junaka Porina, kojega spominje i Konstatin Porfirogenet, a koji je u IX. stoljeću Hrvate oslobodio od Franaka. Povijesna građa upotpunjena je uspjelim romantičarskim ljubavnim zapletom, ljubavlju Irmengarde, sestre franačkog vođe Kocelina, prema Porinu. 
 Demeter je na ovom libretu počeo raditi odmah nakon premijere  Ljubavi i zlobe , te je opera bila dovršena 1851. Međutim, iz raznih razloga, dijelom i zbog političke cenzure, nije izvedena sve do 1897. godine, kada je u novoj zgradi zagrebačkog HNK postavljena zaslugom Stjepana Miletića (redatelj Julio Schwabe, dirigent Nikola Faller, scenograf Emanuel Trnka). Danas ju se smatra najuspjelijom hrvatskom operom romantizma, ali i jednim od vrhunaca europske opere 19. stoljeća. 
   
 
   
 Tekst prema: 
 
 Janko Car i Dimitrija Demeter:  Libreti opera Vatroslava Lisinskog,  prir. Vladan Švacov, Nikola Batušić, Martina Aničić, Glazbena knjižnica Matice hrvatske, knjiga 1, Matica hrvatska, Zagreb, 1999. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Dimitrije Demetra su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-161-2 
   
 © 2013. Bulaja naklada d.o.o. 
 
 