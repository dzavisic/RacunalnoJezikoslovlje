
 
 Medeja 
 Euripid 
   
 Preveo i komentare napisao: 
    Koloman Rac 
 
 
 Bilješka o autoru 
 Euripid 
 (otok Salamina (?), oko 480. pr. Kr. - Aretusa, Makedonija, oko 406. pr. Kr.) 
   
 Euripid (grč. Εὐριπίδης) je najmlađi u nizu tri slavna grčka tragičara (nakon Eshila i Sofokla). Orijentiran prema realizmu, prvi je radio psihološku karakterizaciju likova te se smatra tvorcem psihološke drame. 
   
   
 Prema jednoj nepotvrđenoj legendi, rođen je na Salamini upravo na dan velike pomorske bitke protiv Perzijanaca 480. godine pr. Kr, premda drugi izvori njegovo rođenje stavljaju i ranije. Malo se podataka zna o njegovom životu, a sačuvane su i brojne legende, poput one da je svoja djela pisao u "Euripidovoj špilji" na otoku Salamini. Bio je iz bogate i ugledne obitelji, obrazovan, te je među prvima posjedovao privatnu biblioteku knjiga. Nije bio aktivan u politici niti je sudjelovao u političkom životu. Učio je od filozofa Arhelaja, Anaksagore i Sokrata, te je veći dio života proveo baveći se književnim radom i družeći se sa suvremenim državnicima, pjesnicima i filozofima. Smatralo ga se sljedbenikom sofista. 
 Godine 408 p. n. e. makedonski kralj Arhelaj pozvao ga je, zajedno s ostalim velikim umjetnicima, na svoj dvor u Pelu. U Makedoniji je i umro oko 406 p. n. e. 
   
 Dramom  Pelijade  predstavio se atenskoj publici godine 455. p. n. e., dakle godinu dana nakon Eshilove smrti, ali je osvojio treće mjesto što je bio neuspjeh. Prvu pobjedu na dramskim natjecanjima čekao je do 441. p. n. e., kada se natjecao protiv Sofokla koji se predstavio  Antigonom . Nakon toga pobijedio je još tri puta za života i jedanput posmrtno. Posmrtno je pobijedio tetralogijom u kojoj su bile drame  Ifigenija u Aulidi , izgubljena  Alkmeon u Korintu  i  Bakhe , a postavio ju je njegov sin Euripid mlađi. Relativno malen broj pobjeda na dramskim natjecanjima – Eshil je pobijedio 13 puta, a Sofoklo čak 18 - objašnjava se oštrim sukobom Euripidovog realizma i tradicije, što je značajno slabilo utisak koje su njegove predstave ostavljale na onodobnu atensku publiku. Najveći grčki komediograf Aristofan ga je volio ismijavati, osobito u komediji  Žabe , kada Dioniz putuje u Had kako bi vratio Euripida u svijet živih, no bog na kraju nakon pjesničkog natjecanja vraća Eshila. 
 Suvremenici su mu predbacivali da je uništio tragediju. Svojim realizmom (Sofoklo je za Euripida izjavio da prikazuje ljude onakvima kakvi jesu, dok ih on prikazuje onakvima kakvi bi trebali biti), naročito obradom erotike i prikazom tamne strane ženske čudi, te odmakom i kritikom religije i tradicionalnih vjerovanja, sablažnjavao je suvremenike, pa ga je Aristofan smatrao rušiteljem morala. 
 Zasluženo priznanje dobio je tek poslije smrti. Zahvaljujući i Aristotelu, koji ga stoljeće kasnije ističe kao najtragičnijeg pjesnika, te Seneki, koji ga je preporučio rimskim tragičarima, Euripidova djela su neprekidno prisutna do danas i smatra ga se jednim od najvećih dramskih pisaca svih vremena. Snažan je njegov utjecaj na atensku novu komediju u 4-3. st. p.n.e, rimsku dramu i francuski klasicizam, a u usporedbi s drugom dvojicom velikih grčkih tragičara njegove drame nam danas djeluju najmodernije. 
   
 Kao i ostali dramatičari Euripid preuzima građu iz mitologije. Međutim, on svoje mitske junake i bogove lišava nadnaravne veličine i moći te ih prikazuje kao obične ljude. Oni tako postaju puko dramsko sredstvo. Usredotočivši se na unutrašnja proživljavanja i motive svojih likova, Euripid je promijenio tragediju portretirajući snažne ženske likove nadmoćne muškarcima (Medeja, Hekaba) i likove inteligentnih robova i običnih ljudi. 
 Sačuvano je 17 od preko devedeset Euripidovih tragedija:  Alkestida, Andromaha, Bakhantice (Bakhe), Elektra, Feničani, Hekaba, Helena, Heraklo, Heraklide, Hiketide, Hipolit, Ifigenija među Taurijcima, Ifigenija u Aulidi, Ijon, Mahniti Heraklo, Medeja, Orest  i  Trojanke . Autorstvo osamnaeste tragedije koju mu pripisuje antička tradicija,  Res , danas se osporava zbog stilskih razlika. Sačuvana je i njegova satirska igra  Kiklop , jedina potpuna satirska igra antičke Grčke. Poznato nam je dakle više Euripidovih drama nego Eshilovih i Sofoklovih zajedno. 
   
   
 Zanimljiv je i način na koji su se Euripidove drame sačuvale do našeg doba. Naime, po sedam danas poznatih Eshilovih i Sofoklovih drama njihova su najpoznatija djela sačuvana prepisivanjem kroz stoljeća, dok su se Euripidove drame sačuvale u rukopisu koji je bio jedan od nekoliko svezaka u kojima su njegova djela bila poredana po alfabetskom redoslijedu, te je sadržao samo one drame čiji naslov počinje grčkim slovima od E (eta) do K (kapa)! Dakle, unatoč činjenici da je zahvaljujući  tome danas poznat velik broj njegovih djela, stjecajem okolnosti poznat nam je samo njihov "slučajni" uzorak. 
   
 Uveo je dulji monolog u prologu i sustav  deux ex machina , božanstvo koje nenadano raspleće dramski zaplet spuštanjem na pozornicu uz pomoć posebne naprave. Također je uveo i govor suvremenih ljudi, izbjegavao je suhoparnost, ukrašavanje i apstrakciju. 
   
 * * * 
   
 Tragedija  Medeja  smatra se za od najboljih Euripidovih ostvarenja. Temelji se na mitu o Jazonu i Medeji, u kojoj pjesnik na uvjerljiv i potresan način piše o ljubavi, strasti, moralnoj odgovornosti i osveti. 
   
 Prvi put je izvedena na Dionizijskom natjecanju 431. godine pr. Kr, zajedno s izgubljenim tragedijama  Filoktet  i  Diktis , te satirskom igrom  Terzitove  kćeri, te je dobio treću, posljednju nagradu, što je još jedna potvrda da suvremenici nisu cijenili Euripidova djela. 
   
 Naslovni i glavni lik tragedije je čarobnica Medeja, barbarka iz Kolhide, žena nesputane ali i kobne strasti. Priča prati zbivanja nakon Jazonovog i Medejinog dolaska u Korint, odnosno nakon kraja  avantura Argonauta i potrage za zlatnim runom. Karakteristična je pjesnikova slobodna interpretacija i originalna prerada ovog mita, koji je po predaji glasio sasvim drugačije (Medeja nije ubila svoju djecu ili ih je ubila slučajno). Kod Euripida, Medeja se sveti Jazonu zbog nevjere i izdaje ubivši njegovu novu nevjestu, korintskog kralja Kreona, i najstrašnije, zbog osvete, svoje i Jazonove sinove. Na kraju Medeja odlazi u Atenu u kočiji boga sunca Helija (vjerojatno uz korištenje mehaničkog  deus-ex-machina ). 
   
 Karakterizacija Medeje usredotočena je na strast, ljubav, te gnjev, bezumnu osvetu  i uništenje. Kroz njezin lik Euripid se dotiče i motiva obespravljenosti žena u grčkom patrijarhalnom društvu, kao i prezira Grka prema barbarima, odnosno ne-Grcima. 
   
 
   
 Tekst prema: 
 
 Grčke tragedije ; prev. Koloman Rac, Mladinska knjiga, Ljubljana-Zagreb, 1990. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Preveo:  Koloman Rac 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Euripidova, kao i na prijevod Kolomana Raca, istekla su, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-081-3 
 © 2011. Bulaja naklada d.o.o. 
 
 
 Bilješke 
   
 
 
 
 [1]  Pelija je oca Jasonova svrgao i sam zavladao u Jolku. Kad je Jason odrastao, zaište žezlo očevo. Pelija mu ga obeća ako donese zlatno runo iz Kolhide. Jason krene po nj na "Argu" i prođe Sim­plegadama na Bosporu. Stijene su udarale jedna o drugu, dok nije prošao Jason. Odonda miruju. 
 
 
 [2]  Gora u Tesaliji. 
 
 
 [3]  Kreont. 
 
 
 [4]  Jasona. 
 
 
 [5]  Božica pravde. 
 
 
 [6]  Božica braka. 
 
 
 [7]  Bospor, Carigradski tjesnac. 
 
 
 [8]  Božica vračara. 
 
 
 [9]  Sisif, lukavi kralj korintski. 
 
 
 [10]  Sunce (Helije) otac je oca Medejina. 
 
 
 [11]  Zakletve. 
 
 
 [12]  Iz Delfa. 
 
 
 [13]  Misli sebe. 
 
 
 [14]  Hermo. 
 
 
 [15]  Atenjani 
 
 
 [16]  Iz Jolka u Tesaliji. 
 
 
 [17]  Zublje svadbene. 
 
 
 [18]  U Ateni. 
 
 
 [19]  Žena kralja tebanskoga Atamanta. On odvrže prvu ženu Nefelu, mater Friksa i Hele, i uze Inu. Kad poludje, skoči Ina s djecom svojom u more. 
 
 
 [20]  U Tirenskom moru. 
 
 
 [21]  U Korintu. 
 
 
 [22]  Srda osvetnica. 
 
 
 
 Sadržaj 
   
 PRVI ČIN 
 DRUGI ČIN 
 TREĆI ČIN 
 ČETVRTI ČIN 
 PETI ČIN 
   
 Bilješke 
 Rječnik 
 Bilješka o piscu 
 Impressum 
 
 
 LICA 
   
 JASON 
 MEDEJA,  žena Jasonova. 
 DVA SINČIĆA NJIHOVA 
 KREONT,  kralj korintski 
 EGEJ,  kralj atenski 
 DADILJA MEDEJINA 
 UČITELJ DJECE MEDEJINE 
 GLASNIK 
 ZBOR,  gospođe korintske 
 
 
 PRVI ČIN 
 (Dvor Medejin u Korintu. Izlazi dadilja.) 
 Dadilja 
 Ej, brod da "Argo" nije u kraj kolšanski 
    Poletio sred Simplegada mrkijeh, [1] 
    Od sjekire da u šumi na Peliju [2] 
    Bor nije pao nit se vesla mašile 
    Junaka prvih ruke, štono Peliji 
    Po zlatno runo krenuše! 
    Ta gospa mi Medeja ne bi gradu Jolku dospjela, 
    Nit oka diže niti lica otkida 
    Sa zemlje, sluša prijatelja utjehu 
    Koliko stijena kakva ili morski val. 
    I katkad samo vratom makne prebijelim, 
    Za ocem dragim sama za se zaplače, 
    Za domovinom, kućom, što ih izdade 
    I pođe s mužem, što je sada odbaci. 
    U nesreći ti jadna spozna, kakva je 
    Milina s domom se ne rastat očinskim. 
    Na djecu mrzi, pogled ne veseli je, 
    A strah me za nju, ne snuje li kakvo zlo, 
    Jer kivno joj je srce, podnijet neće jad, 
    Što grdno trpi. Znam ja nju i bojim se: 
    Bez riječi u kuću će, gdje joj krevet je, 
    Unići, u srce će rinut oštar mač 
    Il' kraljevnu će ubit i mladoženju, 
    A onda će je nesreća još veća snać. 
    Ta strašna je, pa zavadi l' se tkogod s njom. 
    Taj neće lako zapjevati s pobjede! 
   
 (Dolazi učitelj s djecom.) 
   
 Al' evo djece s trkališta, s igre sad! 
    O jadu nimalo ne slute majčinu, 
    Jer srce mlado baš tugovat ne mari. 
   
   
 DADILJA. UČITELJ. 
 Učitelj 
 Ti - staro blago doma moje gospođe, 
    Što stojiš tako sama tu pred vratima 
    I sama sebi tužiš, pričaš nesreću? 
    Pa kako se Medeji hoće samoj bit? 
 Dadilja 
 O Jasonove djece stari vodiču, 
    Zla sreća gospodara dobru robu je 
    Bol, bijeda svoja, u srce ti dira ga. 
    Tolika mene tuga, žalost premori, 
    Te čežnja nagna me, da amo izađem 
    I zemlji, nebu jade kažem gospine. 
 Učitelj 
 Zar još se jadna ne okani cvila svog? 
 Dadilja 
 Eh, kamo sreće! Poče tek, - gdje j' srijeda još? 
 Učitelj 
 O lude! - smije l' se gosparu reći to 
    O nevolji zar ništa ne zna novijoj? 
 Dadilja 
 A što je, starče? Kazat to ne krati se! 
 Učitelj 
 A - ništa. Žalim, što sam i to reko sad. 
 Dadilja 
 Ne taji, tako t' brade, drugi, robinji, 
    Jer ja ću, ustreba li, mučat o tome. 
 Učitelj 
 Čuh nekog, a učinih se, da ne čujem 
    Baš dođoh kockat se, gdje starci sijedi ti 
    Sved sjede, do Pirene, svetog izvora, 
    Iz zemlje, kaže, korintske će istjerat 
    Sa majkom djecu Kreont, ovog kraja kralj. 
    A jesu l' te mu riječi prava istina, 
    To ne znam. Htio bih, da nije tako to. 
 Dadilja 
 Zar to će Jason dati da mu djeca sad 
    Podnesu, ako se i s majkom zavadi? 
 Učitelj 
 Rod stari s puta uklanja se novome, - 
    Pa onaj [3]  ti i nije našem domu sklon. 
 Dadilja 
 Ah, propadosmo, privrgnemo l' novo zlo 
    Tom starom, što iskusali ga nismo još! 
 Učitelj 
 Al' ti - ta nije zgodno, da to gospa zna - 
    De miruj, šuti o tom, što ti rekoh sad! 
 Dadilja 
 O djeco, čuste l', kakav vam je otac vaš? 
    No ne kunem ga - ta gospodar on je moj, - 
    Al' svojim mislim zao se pokaza on. 
 Učitelj 
 Tko smrtan nije takav? Vidje l' istom sad. 
    Svak sebi više nego bližnjem da voli - 
    Po pravu jedan, drugi rad dobitka svog? 
    Zbog braka novog otac tih tu ne ljubi. 
 Dadilja 
 Hajd' djeco - sve će biti dobro - u kuću! 
    A ti ih od majke što dalje drži sad 
    I nemoj k majci ojađenoj puštat ih! 
    Već vidjeh, okom ko bik bulji, gleda ih, 
    Eh, nešto snuje. Gnjeva neće proći se 
    To dobro znam - dok ne sruši ti na tle kog. 
    No stiglo to dušmane, a ne drage nam! 
 (Učitelj ide s djecom u kuću.) 
 Medeja (u kući) 
 Oh, nesretne mene! Teških li muka! 
    Ao meni, ao! Da mi je mrijeti! 
 Dadilja 
 To, dječice draga, eto je ono! 
    Jed u majke kipi, kipi joj srce! 
    Požur'te se brže u kuću sada 
    I nemojte blizu, na oči njojzi! 
    Ne izlaz'te pred nju! Divlje se ćudi 
    I prirode grozne, okrutne duše 
    Vi čuvajte pomno! 
    Ded idite brže, zađite pod krov! 
    Ta jasno je: vaja oblak se diže, 
    Doskora će s većim, groznijim bijesom 
    Provalit oluja. Što će uradit 
    To žestoko, neumolno joj srce, 
    Kad boli ga more? 
 Medeja (u kući) 
 Aj, aj! Aj, aj! 
    Ja jadna pretrpjeh, jade pretrpjeh, - 
    S njih vrijedno se tužit tužnjavom silnom! 
    O zlosretne majke prokleta djeco, - 
    Oh, propala s ocem, propao dom sav! 
 Dadilja 
 Ao meni, ao! Ao, jadna! 
    Što očevu grijehu djeca su kriva? 
    Što na njih mi mrziš? Ajme meni! 
    Oj djeco, sva dršćem, nad vama zebem! 
    U kralja se strašna oholost koči, 
    I rjetko kad sluša, već vlada većinom, 
    A bijesa se svoga odriče teško. 
    Po jednakom pravu živjet je bolje. 
    O da mi je, ako već ne u sjaju, 
    A ono bar mirno dočekat starost! 
    Već ime ti umjerenosti sjaji, - 
    Užitak je umjeren najljepši darak 
    Smrtniku. Ni jedna prekomjerna sreća 
    U čovjeka nikad dobro ne čini, 
    Jer naljuti l' bog se, nevolje teže 
    Navaljuje na dom 
   
 (Zbor dohrli.) 
   
   
 DADILJA, ZBOR 
 Zborovođa 
 Glas čula sam ovčas, čula sam viku, 
    Krik Kolšanke bijedne, - 
    Još ne smiri se. Al', starice, kaži, - 
    Ta iz kuće evo s vratima dvojim 
    Cvil, jauk razabrah, a nikako, žene, 
    Tog doma mi jadi na radost nisu, 
    Jer ona baš srcu omilje mome. 
 Dadilja 
 Ah, doma ti nema, - nesta ga veće! 
    Njeg [4]  druga ti ljuba, kraljevna, grli, 
    A gospođi žiće u odaji vene. 
    Ni jednom ti riječcom, utjehom milom, 
    Sad ne mogu srca utješit priji. 
 Medeja (iz kuće) 
 Aj, aj! 
    Oh, strijela da s neba mi projuri glavom! 
    Od kakve je meni još koristi život? 
    Uh, uh! Sa životom da mi se mrskim 
    Već rastati, kraj mu učiniti smrću! 
 Zbor 
 Da l' čuješ, Zeuse, zemljo, svijetlo, 
    Jauk? Nesretnica mlada 
    Plače, cvili. 
    Kakva nezasitna čežnja 
    Za mužem te, ludo, mori, 
    A uskorit smrt će tebi? 
    To mi nemoj molit! 
    Ako muž ti voli 
    Zaručnicu novu, 
    Nemoj na nj se za to ljutit, - 
    S tobom to će Zeus osvetit! 
    Za dragim nemoj tužit, žalit odviše! 
 Medeja 
 Oj Temido silna, [5]  Artemido časna, [6] 
    Da l' vidite patnje, što patim, a zakleh 
    Svog prokletog muža zakletvom strašnom? 
    Oh, da mi je jednom ugledat njega 
    I njegovu mladu satrte s domom, 
    Kad krivicu meni drzli se činit! 
    O oče, o grade, - zapustih vas grdno 
    I rođenog brata svoga pogubih! 
 Dadilja 
 Eh, čujete l', kako nariče, zove 
    Na osvetu Temidu i boga Zeusa, 
    Kog ljudi čuvarom zakletve drže? 
    Ne, neće ti nikad osveta mala 
    Utažiti jeda gospođi mojoj! 
 Zbor 
 Ah, kada bi na oči nam došla 
    I iz usta riječ nam milu 
    Razabrala, 
    Ne bi l' srdžbu ljutu, tešku, 
    Naglo srce obuzdala! 
    Ne ponestalo mi volje 
    Za mile mi moje! 
    Ali po nju idi, 
    Iz kuće dovedi amo, 
    Zbori njojzi riječi mile! 
    Žur'se, zla dok ona svojim 
    Ne učini, jer silno nju ti hvata bol. 
 Dadilja 
 Učinit ću, ali strah me je, hoću l' 
    Ja gospođu sklonit. 
    No tebi ću za volju trudom se trudit. 
    Ko lavica okom, kad okoti, sijeva, 
    U robove bulji, kad priđe joj koji 
    I izusti u blizini gdje rječcu. 
    Pogriješit mi nećeš, nazoveš li ljude, 
    Što bijahu nekad, ludam', ne mudrim, 
    Jer pjesmu su oni za slave sjajne, 
    Za vesele gozbe, za ručak iznašli, 
    Da zaslade život slatkijem glasom, 
    A nitko na svijetu lijeka ne nađe, 
    Da mrsku nam tugu iz srca kine 
    Miloglasnim pjevom, žicama zvonkim. 
    Smrt, nevolja zato bije nam kuće. 
    Al' dobro bi bilo, pjesma da dušu 
    Smrtniku nam liječi. Na veseloj časti 
    Što uludo gosti naprežu grlo? 
    Ta obilje gozbe već samo po sebi 
    Slast, radost smrtniku podaje, nudi. 
   
 (Ide u kuću.) 
 
 
 DRUGI ČIN 
 Zborovođa 
 Krik, uzdaha bolnog čula sam jecaj. 
    I glasno i tužno tuži se, kune 
    Svog nevjernog muža, mladoženju kletog. 
    I patnica nedužna Temidu zove, 
    Kćer Zeusovu, što na zakletve pazi, 
    A dovede jadnu 
    U Heladu amo mračnijem morem, 
    Neprohodnim vratima [7]  pučine slane. 
   
 (Izlazi Medeja.) 
   
   
 MEDEJA, ZBOR 
 Medeja 
 Korićanke, izađoh evo iz kuće, 
    Da ne kudite mene. Oholicam', znam, 
    Svijet mnoge krsti, - jedne, jer se od svijeta 
    Sveđ kriju, druge, jer se vani kažu vijek, 
    A nekim nerad, lakoumlje kvari glas. 
    U ljudskom oku nema suda pravedna. 
    Još dobro ne znaš srca kome i već ga, 
    Čim vidiš, mrziš, a ništa ti nije kriv. 
    Pa tuđin treba da se gradu priljubi, 
    Al' ne hvalim ni građanina prkosnog, 
    Što s ludosti je građanima nemio. 
    Na mene iznenada jad se obori 
    I pamet uze. Odoh, - čara žiće sad 
    Već nema, drage, za me, samo želim mrijet. 
    U kome meni krasna bješe nada sva, 
    Taj, muž moj, najvećom izađe rđom sad. 
    Od svega stvora, što imade uma dar, 
    Mi žene smo stvorenja najnesretnija. 
    Ta prije sveg nam hrpom blaga kupit je 
    Svog muža, gospodara primit tijelu svom; 
    Od onog zla je ovo zlo još bolnije. 
    A igra jeste sreće, hoće l' dobit zlo 
    Il' dobro. Razvod braka ženi dika ti 
    Baš nije, - muža otjerat i ne može. 
    U nove stupa običaje, zakone. 
    Stog mora, od kuće li ne zna, biti vrač, 
    Da znade, s kakvim drugom bračnim živjet će. 
    Pa ako sretno sve to preturimo mi, 
    I s nama živi, rado jaram nosi muž, 
    Tad blaženstvo je život, inače je smrt. 
    Na svoje kad se čovjek srdi u kući. 
    Uvani stišat gleda pečat srca svog, - 
    Il' druga kojeg il' vršnjake potraži. 
    A nama u dušu je jednu gledat sveđ. 
    No život, kažu, bez pogibli teče nam 
    U domu, dok je njima kopljem biti boj. 
    Al' za te i za mene isto ne vrijedi; 
    Tvoj ovo grad je, ovo dom je očinski, 
    Užitak žiću tvome, druga tvojih krug, 
    A ja sam sama, bez doma, i čovjek moj, 
    Iz zemlje strane što me trže, gazi me; 
    Nit majke, brata, roda kakva imam ja, 
    U nesreći da njima bih zatekla se. 
    U tebe ovoliko postić rada bih; 
    Put nađem li il' sredstvo da se osvetim 
    Svom mužu za zlo ovo, a i onome, 
    Što kćer mu da, i kćeri, koja pođe za nj, 
    Daj šuti! Žena j' straha puna inače 
    I za boj slaba, mača gledat ne može, 
    Al' dira l' drsko tko u bračni život joj, 
    Eh, onda srca nema krvi žednijeg! 
 Zborovođa 
 Pa hoću. S pravom svetit ćeš se mužu svom, 
    Medejo! Ne čudim se, što te mori jad. 
   
 (Dolazi Kreont s pratnjom.) 
   
 Al' eno Kreonta, glavara zemlje nam! 
    Gle, ide nove naredbe da objavi. 
   
   
 MEDEJA, KREONT, ZBOR 
 Kreont 
 Ti - mrka, na svog muža kivna, ljutita 
    Medejo, seli, bjež' iz zemlje, kažem ti! 
    I ono dvoje djece uzmi sa sobom 
    I ne časi mi! Ja to tebi nalažem, 
    Te ne ću dvoru svome prije vratit se, 
    Dok preko međa svojih te ne otjeram. 
 Medeja 
 Ao, ao! Jadna dokraja sam propala! 
    Dušmani moji jedra sva razapinju, 
    Iz bijede meni nema laka izlaza. 
    No ako se i patim, ipak pitat ću; 
    Iz zemlje zašto mene goniš, Kreonte? 
 Kreont 
 Jer strah me, - u govoru krit to ne treba - 
    Zlo neko grozno kćeri mi učinit ćeš. 
    Koješta sluti na to i strah budi taj. 
    Ti mudra si i vješta kojekakvu zlu, 
    A ojađena si, jer muža izgubi, 
    I, čujem, prijetiš - tako meni javljaju - 
    Da tastu i mladoženju i mladoj ćeš 
    Zamijesit nešto. Tome ću predusrest ja! 
    A tebi, ženo, omrznut je bolje mi, 
    No s blagosti da poslije bolno uzdišem. 
 Medeja 
 Uh, uh! 
    Već često, ne sad prvi put mi, Kreonte, 
    Um, pamet moja silne jade zadade. 
    I nikad čovjek, koji mudra glava je, 
    Mudracim' silnim djecu stvarat ne smije, 
    Jer mir ti vole, lijenčinam' ih krsti svijet, 
    U građana im ljutu mržnju jari to, 
    A iznosiš li novu mudrost ludama, 
    Tad dangubom ćeš, ne mudracem činit se, 
    A onim, što se znanjem grade nekakvim, 
    U gradu smetaš, jer te boljim drži svijet. 
    A ja sam ti sama takve sreće baš. 
    Ta - jer sam mudra, jedni na me reže stog, 
    Ja drugim lijenčina sam, trećim protivno, 
    A nekim dosadna, ne odveć pametna. 
    Al' ti se bojiš, na te ruku da ću dić. 
    No nisam takva, ne boj mi se, Kreonte! 
    O kralja ne ću se ogriješit nijednog. 
    Ta što si kriv mi ti? Za onog uda kćer, 
    Kom srce vuklo te. Al' muža mrzim svog, 
    A ti to, držim, razborito uradi. 
    I sada sreći tvojoj ja ne zavidim, 
    Pa vjenčajte se, uživajte sreću svu, 
    Al' pustite me tu! Ja makar trpjela 
    I krivdu, šutjet ću od jačih svladana! 
 Kreont 
 Ti krotko zboriš, al' u duši, u srcu 
    Sve strepim - snuješ meni nekakovo zlo. 
    Još manje nego prije u te uzdam se, 
    Jer ženske nagle i muškarca takva se 
    Baš lakše čuvat no podmukla šutljivca, 
    Al' napolje što brže, nemoj duljit mi! 
    To odluka je, i vještine nemaš te, 
    Da u nas ostaneš ti, moja dušmanko! 
 Medeja 
 Ne, nemoj, koljenma i mladom kunem te! 
 Kreont 
 Zaludu riječ ti, sklonit nikad ne ćeš me! 
 Medeja 
 Pa izgnat ćeš me, molbe mi ne uslišat? 
 Kreont 
 Ta ne volim te više no dom rođeni. 
 Medeja 
 Oj zavičaju, kako te se sjećam sad! 
 Kreont 
 I meni pored djece najdraži je grad. 
 Medeja 
 Uh, uh! Koliko li je ljudma ljubav zlo! 
 Kreont 
 Već prema tomu, kakva koga snađe kob. 
 Medeja 
 Ne smetni, Zeuse, s uma, tko je krivac zlu! 
 Kreont 
 Bjež', nosi mi se, ludo! Muka riješi me! 
 Medeja 
 Da, ja se mučim, muka tuđih ne trebam. 
 Kreont 
 Eh, brzo će te pratnja popast, silom vuć! 
 Medeja 
 Ne, nemoj, nego zaklinjem te, Kreonte. 
 Kreont 
 Ti, ženo, dodijavat ćeš mi, čini se. 
 Medeja 
 Pa bježat ću, al' to te nisam molila! 
 Kreont 
 A što se onda kratiš, ne ćeš otale? 
 Medeja 
 Još jedan dan mi daj da ovdje ostanem, 
    Da smislim, kojim putem da se u bijeg dam 
    I zaklon djeci nađem, kad već otac se 
    Baš ništa za njih pobrinut ne mari. 
    De smiluj im se, i ti djeci otac si, 
    Pa zato srca moraš biti milosna! 
    A za me, ako bježat moram, nije mi, 
    No njih ti žalim, što ih stiže nesreća. 
 Kreont 
 Ćud moja nipošto ti nije silnička, 
    Sa dobra srca svog izgubih mnogo već. 
    Pa i sad, ženo, vidim da pogriješit ću, 
    Al' opet nek ti bude! Nego kažem ti, 
    Trak sunca božjeg sine l' sutra na te još 
    I djecu s ovu stranu međa zemlje nam, 
    Tad mrijet ćeš! To ti rekoh živu istinu. 
    Sad, ako ostat moraš, ostaj jedan dan, 
    Te ne ćeš zla nam činit, kako bojim se. 
 (Otiđe.) 
   
   
 MEDEJA, ZBOR 
 Zborovođa 
 O nesretna ženo, 
    Ao, ao, jadna sa svojijeh jada! 
    A kuda ćeš sada? Gdje prijaznu dušu, 
    Gdje krov ćeš il' zemlju, utočište 
    U nevolji naći? 
    U valove burne, u bijedu, Medejo, 
    Bog strovali tebe. 
 Medeja 
 Svud nesreća me bije, tko će poreć to? 
    Al' neće tako biti, ne vjerujte još! 
    Još borba čeka teška one mladence, 
    A oca tasta brige, muke nemale, 
    Zar ikad, misliš, milo bih mu zborila, 
    Da korist mi na umu, varka ne bješe? 
    Nit riječce rekla bih nit ruke takla se! 
    Al' ludost ti tolika njega zaslijepi, 
    Te makar me iz zemlje bacit mogo on 
    I razbit snutke moje, jedan da mi dan 
    Da ostanem, i ja ću tri dušmana sad 
    Pogubit: oca, kćer mu i još muža svog. 
    A za umorstvo imam mnogo načina, 
    Al' ne znam, drage, kojeg da se mašim ja: 
    Bi l' dvore nevjestine ja upalila 
    Il' tiho ušla u dom, gdje joj krevet je. 
    I oštar mač joj zarinula u srce. 
    Al' jedno smeta mi, zateku l' oni me 
    Gdje u kuću se šuljam, snujem tako što, 
    Tad glavom platit ću, dušmanma bit ću smijeh. 
    Put ravan najbolji je, njemu vješta sam 
    Ja najviše, umorit ću ih otrovom. 
    Pa dobro, 
    Smrt pokosi ih, koji grad će primit me? 
    Tko l' u zemlju me, pod krov pustit siguran 
    I, ko domaćin, tijelo moje braniti? 
    Tog nema! Kratko vrijeme pričekat ću još, 
    Ta možda kula mi se jaka ukaže, 
    Te lukavo ubistva tajom mašim se. 
    A nagna li me grozna kakva nesreća, 
    Mač sama zgrabit ću pa, makar da mi mrijet, 
    Ubijat ću ih, smjelost krajnju kušat ću. 
    Ne, Hekate [8]  mi gospe što je štujem ja 
    Nada sve i odabrah sebi za pomoć, 
    A prebiva u kutu ognjišta mi mog, 
    Rastužit nitko od njih sebi na radost 
    Mog srca ne će! Gorak, crn će bit im pir, 
    A gorko srodstvo i bijeg moj iz zemlje te! 
    Al' neka! Nemoj štedjet, radi sve, što znaš, 
    Medejo, savjetuj se, snuj! Strahote se 
    De mašaj, - junaštva će borba, takma bit! 
    Bol vidiš svoj? No Sisifovu rodu mi [9] 
    Ni Jasonovu braku nećeš biti rug 
    Ti, čedo plemenitog oca i Sunca! [10] 
    A vješta si! Po prirodi smo žene mi 
    Za plemenite umjeće nepodobne, 
    Al' mudre spletkarice svake spletke zle. 
 (Povuče se u pozadinu.) 
 Zbor 
 Svih rijeka se svetih okrenula vrela, 
    I pravica i sve udara natrag. 
    Muškarac te vara, u boga nema 
    Sad vjere ti više! 
    Okrenut će glas se, moje će žiće 
    Do dike se popet! 
    Čast ženskom se rodu primiče veće, 
    Glas nemili žensku već morit neće. 
    I stare će pjesme umuknut vila, 
    O nevjeri mojoj pjevat ne će! 
    Nam' ne dade lire nit obdari srca 
    Kralj pjesama Febo: muškom bi rodu, 
    Božanskijem pjevom 
    Eh, drukčije moja 
    Odjeknula pjesma! Mnogo zna dug vijek 
    O udesu našem i muškome pričat. 
    Ti doplovi iz dvora očinskoga 
    S ljubavi mahnita, - na moru stijenama dvjema prođe 
    I u zemlji tuđoj sad 
    Dane traješ. Bez muža ti, 
    Jadna, krevet prazan stoji, 
    Ko bjegunicu iz zemlje 
    Grdno gone tebe. 
    A kletve [11]  svetost ode, stida nema 
    U nas u Heladi velikoj, - u nebo gore prhnu. 
    Doma nemaš očinskog, 
    Bol da tebi, jadna, taži 
    Domu kraljica ti druga, 
    Od miline tvoje jača, 
    Sad na čelo stupi. 
   
 (Dolazi Jason.) 
   
 MEDEJA, JASON, ZBOR 
 Jason 
 Već više puta vidjeh, ne sad prvi put, 
    Da neizmjerno zlo je divlji srca bijes. 
    Ta mogla tu si imat kuću, kućište, 
    Da drage volje slušaš jačih odredbe, 
    Al' s riječi drskih ti iz zemlje selit ćeš. 
    A briga mene, zboriš li bez prekida 
    O Jasonu da rđa on je najgora, 
    Al' što o porodici reče kraljevskoj, 
    Bud' sretna, što je izgon za to kazna ti, 
    A ja sam svagda kralju, kad se srdio, 
    Gnjev tišao i htio, tu da ostaneš, 
    Al' ludosti se ne okani, - kraljev rod 
    Sveđ grdiš, zato ćeš iz zemlje selit sad. 
    No zato ipak dragih ne odrekoh se, 
    Već dođoh za te, ženo, evo u brizi, 
    Bez novca il' inače kako potrebna 
    Da s djecom ne odeš. Zla mnogo povlači 
    Bijeg sa sobom. Pa makar na me mrzila. 
    Zla tebi željet nikad ne bih mogao. 
 Medeja 
 Oj rđo jedna! To je dašto najgore, 
    Što tebi kukavici jezik može reć. 
    Pa k meni dođe? Dođe li, a mrzak si 
    I bogu, meni, svemu rodu ljudskome? 
    To nije smjelost ni junaštvo, svome zlo 
    Kad radiš i još njemu gledaš u oči, 
    Već šuga od svih među ljudma najgora, 
    Da bestidnost! Što dođe, dobro uradi, 
    Jer kad te izgrdim, a ti se najediš 
    Zbog grdnje, srcu će mi onda lakše bit. 
    A prije svega od početka počet ću: 
    Ja spasoh tebe - to Heleni znadu svi, 
    Što u brod isti "Argo" se ukrcaše 
    Kad poslan bi, da ravnaš jarmom bikova, 
    Što vatrom disahu, i poljem grobnijem 
    Da siješ. Zmaja, što se ovi mnogoput 
    Oko runa, suha zlata, te ga čuvaše 
    Vijek budan, ubih, bijah tebi sunce, spas. 
    A sama svoga oca, dom svoj odvrgoh, 
    U Jolk ja s tobom stigoh podno Pelija 
    Jest, više srce nego razum slušah svoj 
    I smakoh Peliju, te grozno poginu 
    Od djece svoje. Svakog straha riješih te. 
    I to ti ja učinih, grdni čovječe, 
    A ti me pusti, u nov sada stupi brak, 
    Prem djece imaš. Da si još bez djece ti, 
    Oprostit bi se moglo, što zavolje nju. 
    Al' ode vjera, zakletva, te ne znam ja, 
    Da l' držiš, bozi stari da ne vladaju 
    Sad više, već u ljudi vrijedi zakon nov, 
    Kad svijestan si mi, vjerom da si krenuo. 
    Ao desne ruke, što je često prihvati! 
    Ao koljena mi, kako ih se uludo 
    Ti, rđo, tače, moju nadu prevari! 
    Ded, kao s prijateljem ja govorit ću, 
    Al' zar mi se od tebe dobru nadat još? 
    Al' neka! Pitanjem ćeš izić grdniji. 
    Pa kamo sad da krenem? Kući očevoj, 
    S domajom što je izdah tebi za volju? 
    Il' k jadnim Pelijadam'? Ele, krasna mi 
    U domu dočeka, kad ubih oca im! 
    Da tako je: tko kod kuće mi bješe drag, 
    Zamrzih na nj; kom nisam smjela radit zla, 
    Za ljubav tebi stvorih mu se dušmankom. 
    Jest, - za to učini me sretnom, kako je 
    U Heladi baš malo koja! Divna li 
    I vjerna muža imam nesretnica ja, 
    Iz zemlje kadno bježat moram prognana, 
    Bez druga, sama, a sa samom dječicom! 
    Ej, krasna li mi prekora mladoženji, 
    Kad spasiteljka s djecom ti se potuca 
    Ko prosjaci! O Zeuse, čemu ljudima 
    Za zlato, je li krivo, stalan poda znak, 
    A tijelo ljudsko znaka nema nikakva, 
    Po kojem bi upozno dušu opaku? 
 Zborovođa 
 Ah, strast je strašna, liječit ju je teško baš, 
    Kad drago s dragim ljutu svađu zametne! 
 Jason 
 Loš, čini se, govornik biti ne smijem, 
    Već treba da se, ko na brodu krmar vješt, 
    Sad krajnjim jedra rubom ljutu udaru, - 
    Tvog jezika bujici - ženo, izmaknem. 
    Ja držim - jer se odveć gradiš zaslugom, 
    Da od bogova i od ljudi samo je 
    Na putu morem Kipranka mi bila spas. 
    U tebe um je oštar, al' te mrzi riječ, 
    Kad kažem, tebe strijelom da neizbježnom 
    Bog Eros nagna, život da tad spaseš moj. 
    No odveć natanko ti neću osjeć to. 
    Ta pomoć tvoja, kakva bila, nije zla. 
    Al' opet veće primi dobro za spas moj 
    No dade, kako ću ti to dokazat ja. 
    Ti prije svega prebivaš u Heladi, 
    A ne u zemlji divljoj, živjet nauči 
    Po pravu, zakonu, ne sili surovoj. 
    Heleni svi za mudrost tvoju znadu sad, 
    Ti dođe na glas, a da ondje boraviš, 
    Na kraju svijeta, ne bi tebi spomena! 
    Ne imao u dome svome zlata ja 
    Nit pjevat znao ljepše nego Orfej sam, 
    Kad na glas izić ne bi sreća dala mi! 
    Toliko rekoh ti o svojim djelima. 
    Ta ti si takmu riječi prva zavrgla. 
    A što se na brak kraljevne mi obori, 
    Dokazat prvo ću, da bijah pametan, 
    A onda trijezan, najzad - velik prijatelj 
    I tebi i djeci. Al' samo mirno čuj! 
    Kad prijeđoh ovamo iz zemlje Jolkije 
    I mnoge strašne nevolje me pratile, 
    Tad kakvu sreću bolju naći mogoh ja, 
    Bjegunac, no se ženi kćerkom kraljevom? 
    Ne zato, što tvog braka, kako s' izjedaš, 
    Sit bijah i za ženskom drugom planu strast, 
    Nit zato, što potomstva više želim ja - 
    Ta dosta mi se rodi, to se ne tužim, 
    Već mi da - to je glavno - dobro živimo 
    I s oskudice ne patimo - bijednu se, 
    Znam, s puta rado svaki makne prijatelj - 
    I djecu odgojim svog doma dostojno. 
    Pa ako tvojoj djeci rodim braće još, 
    Sve jednako ću voljet, u rod združit ih 
    I sretno živjet. Tebi djece ne treba, 
    Do toga mi je, djeca da mi buduća 
    Toj živoj pomoć budu. Zlo zar smislih to? 
    Eh, ni ti rekla ne bi, brak da tebe taj 
    Ne peče. Vi ste takve - sretan dok je brak, 
    Vi, žene, mislite: imamo sreću svu, 
    A zadre l' opet u brak kakva nesreća, 
    Blagodat prva, najljepša je mrska vam. 
    Potomstvo odrugud bi moro rađat svijet, 
    A toga roda ženskog ne bi smjelo bit, 
    Na svijetu onda više ne bi bilo zla. 
 Zborovođa 
 O Jasone, baš lijepo govor iskiti, 
    Al' čini mi se - makar uz nos rekla ti - 
    Da krivo radiš, kada ženu zapuštaš. 
 Medeja 
 Jest, od mnogih se mnogo razlikujem ja. 
    Tko nepravedan je, a mudro zborit zna, 
    Taj kaznu baš mi najtežu zaslužuje. 
    Jer tko se diči, riječma da zna nedjelo 
    Ukrasit, na zlo brz je, nije razborit. 
    A tako i ti preda mnom se ne kiti, 
    Ne gradi vještim! Jedna će te srušiti riječ: 
    Da nisi rđa, meni otkrit bješe ti, 
    Pa svadbu slavit, a ne tajit svojima! 
 Jason 
 Ah, divno bi podupirala naum moj, 
    Da prosidbu ti odah, kad mi ne možeš 
    Ni sada uspreć svoga srca silan gnjev! 
 Medeja 
 Al' ne skloni te to, već sa mnom, s barbarkom, 
    Brak do starosti ne bješe na diku ti! 
 Jason 
 Sad dobro znaj: ne uzeh kćeri kraljeve, 
    Što sad je moja, radi žudnje, ljubavi, 
    Već jer sam - rekoh to i prije - želio, 
    Da tebe spasem, djeci braću porodim, 
    Krv kraljevsku, a svome domu branik čvrst. 
 Medeja 
 Oj, bogat me, a tužan život ne stigo 
    Nit sreća, što bi meni srce kidala! 
 Jason 
 Okreni željom, svanut ćeš pametnijom! 
    Nek dobro ti se bolnim nikad ne vidi, 
    I dok si sretna, ne smatraj se nesretnom! 
 Medeja 
 Da, rugaj se! Ti imaš gdje zaklonit se, 
    Al' ja iz zemlje ove sama bježat ću. 
 Jason 
 To sama izba. Nemoj kriviti drugoga! 
 Medeja 
 Po čemu? Ja se vjenčah? Ja te izdadoh? 
 Jason 
 Vladarev rod si kletim klela kletvama. 
 Medeja 
 Jest, baš sam i tvoj dom ja kletvom proklela. 
 Jason 
 Al' o tom više neću s tobom preti se, 
    No za djecu li želiš ili za bijeg svoj 
    Od novca moga kakvu primit potporu, 
    Ti kazuj! Punom rukom podat spreman sam 
    I znancima poručit, da te pomažu. 
    A odbiješ li, ženo, ludo radit ćeš. 
    No prođ' se gnjeva - još ćeš dobit i više. 
   
 Medeja 
 Nit marim ja za znance tvoje niti bih 
    Od tebe primila što, - nemoj davat nam! 
    Bez blagoslova dar je od zla čovjeka. 
 Jason 
 A bogove ti zovem za svjedoke ja, - 
    Svud tebi, djeci rad sam ići na ruku, 
    Al' ne mariš za dobro, prkos odbija 
    Sad prijatelje, - zato jače žalit ćeš. 
   
 (Otide.) 
   
 Medeja 
 Bjež'! Čežnja te za mladom mori ženicom, 
    Jer dugo - dugo veće bivaš od kuće! 
    Da, žen' se! Još će - dao bog! - ta ženidba 
    Bit takva, da ćeš s nje se ljuto pokajat. 
 Zbor 
 Kad granice ljubav prijeđe, 
    Muškarcu dike, hvale već 
    Ona ne nosi onda, 
    Svane li Kipranka blago, 
    Nema druge božice milije od nje. 
    Na me, Gospo, nikad nemoj 
    Ti odapet s luka zlatnog 
    Strijele stalne, - ne kvasi je žudnjom! 
    Ćudoređe krasilo me, 
    Dar najljepši sa nebesa! 
    Nikad nek svadljive strasti, 
    Razdora vječnog u duši, 
    Afrodita silna ne raspiri meni! 
    U tuđi me brak ne svela! 
    Nek oštrinom uma kroji 
    Žensko pravo i brak štiti miran! 
    Domovino, dome mili, 
    Oh, ne bila bez svog grada! 
    Ne zadesilo mene žiće teško, 
    Bijeda krajnja 
    S tugom i žalošću svom! 
    Ne doživjela nikad dana toga! 
    Smrt, da - smrt nek prije skonča mene! 
    Druge bijede veće ti 
    Nema no dom svoj gubit. 
    Vidjesmo, iz usta tuđih 
    Ne doznasmo glase takve. 
    U najgroznijem jadu tvome tebe 
    Ne požali 
    Ni grad ni prijan jedan. 
    Mrsko propao tko, ko ključem, srce 
    Ne otključa širom i druga svog 
    Štovat ne zna! Taj mi se 
    Nikada milit ne će. 
   
 (Dolazi Egej.) 
 
 
 TREĆI ČIN 
 MEDEJA, EGEJ, ZBOR 
 Egej 
 Medejo, zdravo! Ljepšim nitko pozdravom 
    Svog prijatelja pozdraviti ne može. 
 Medeja 
 Zdrav i ti, sine mudrog mi Pandiona, 
    Oj Egeju! A otkle pade u taj kraj? 
 Egej 
 Iz starog dođoh proročišta Febova. [12] 
 Medeja 
 Što krenu proročkome svijeta središtu? 
 Egej 
 Ta pitah, kako da mi nikne djece rod. 
 Medeja 
 Bez djece, tako t' boga, vijek još vjekuješ? 
 Egej 
 Bez djece sam po nekoj božjoj sudbini zloj. 
 Medeja 
 Da l' imaš ženu il' si samac, neženja? 
 Egej 
 Ne oteh ti se bračnom vezu, jarmu ja. 
 Medeja 
 Pa što o djeci reče tebi Febo bog? 
 Egej 
 Riječ mudriju, no čovjek može shvatiti je. 
 Medeja 
 A smijemo li znati božje proroštvo? 
 Egej 
 O da i tako treba glave pametne. 
 Medeja 
 A što proreče? Reci, ako smijem čut! 
 Egej 
 Na mijehu kraja krajnjeg da ne odriješim. 
 Medeja 
 Što radi ti je prije, kojem kraju stić? 
 Egej 
 Dok ognjištu se očinskome ne vratim. 
 Medeja 
 A čemu ti u ovu zemlju doplovi? 
 Egej 
 Eh, ima neki Pitej, Trezenije kralj. 
 Medeja 
 Sin Pelopov je, duša, kažu pobožna. 
 Egej 
 I njemu kazat želim božje proroštvo. 
 Medeja 
 Baš mudar čovjek je i riječma takvim vješt. 
 Egej 
 A meni najdraži od saveznika svih. 
 Medeja 
 Pa dobra t' sreća, našo, što ti želja je! 
 Egej 
 A što je tebi oko, lice turobno? 
 Medeja 
 Ah, muž mi rđa najgora je, Egeju! 
 Egej 
 Što veliš? Jasno dajde otkrij svoj mi bol! 
 Medeja 
 Bez krivnje moje Jason krivo radi mi. 
 Egej 
 Što uradi? De kaži meni jasnije! 
 Medeja 
 U domu nama druga žena vlada sad. 
 Egej 
 Na takvo on se drznu djelo, sramotu? 
 Medeja 
 Jest, znadi! Mila bijah, sad sam prezrena. 
 Egej 
 Zar drugu voli? Il' je mrzak tvoj mu brak? 
 Medeja 
 Baš silno voli, vjeru svojim pogazi. 
 Egej 
 Nek ide, ako rđa je, kako veliš ti. 
 Medeja 
 S kraljima u rod stupit bješe željan on. 
 Egej 
 Pa daje l' kćer mu tko? De svrši govor svoj! 
 Medeja 
 Jest, Kreont, vladar ove zemlje korintske. 
 Egej 
 Oprostit ti je, gospo, što si snuždena. 
 Medeja 
 Ah, propadoh! Iz zemlje mene tjeraju. 
 Egej 
 Tko? Drugi novi opet pominješ mi jad. 
 Medeja 
 Pa Kreont me iz zemlje goni korintske. 
 Egej 
 A Jason dopušta? Eh, ni to ne hvalim. 
 Medeja 
 Po riječma ne, al' on to želi u srcu. 
    A tako t' brade tvoje, tvojih koljena, 
    Gle, molim te i tebi ja se utječem, 
    Daj smiluj, smiluj na mene se nesretnu 
    I nemoj da me vidiš samu, izgnanu, 
    Već u zemlju me primi, u dom, k ognjištu! 
    Pa zato bozi ispunili želju ti 
    Za djecom, i sam umro sretan, blažen sav! 
    Ti ne znaš, kakvo si našašće [13]  našo sad. 
    Bez djece ne ćeš to ću stvorit biti već, 
    Plod djece posijat ćeš, takav znadem lijek. 
 Egej 
 Rad koječega, gospo, ljubav sam ti tu 
    Iskazat spreman, prije svega bozima, 
    A onda djeci, što je nudaš, za volju. 
    Jer u tom sam ti krajnji baš siromah ja. 
    Ovako ti je: dođeš li mi u zemlju, 
    Ko gosta ću te štitit, jer sam pravičan. 
    Al' gospo, ovoliko naprijed kažem ti: 
    Iz zemlje ove nisam voljan vodit te, 
    Al' ako sama jednom dođeš pod krov moj, 
    Tad sigurna si, nikom predat neću te. 
    Iz ove zemlje sama kreni, makni se, 
    Ta i pred strancim' želim biti nedužan. 
 Medeja 
 Pa neka! Ako vjeru za to zadaš mi, 
    Do tebe što je, sve u redu za me je. 
 Egej 
 Zar ne uzdaš se? Briga l' kakva mori te? 
 Medeja 
 Pa uzdam se, al' dušman dom je Pelijin 
    I Kreont meni. Vežeš li se kletvom tom, 
    Tad ne ćeš dati, da iz zemlje vode me. 
    No riječju li se nagodiš, bez zakletve, 
    To sprijateljit ćeš se, porukama se 
    Pokorit možda, jer sam žena slaba ja, 
    A u njih eno blaga i dvor kraljevski. 
 Egej 
 Pokaza u govoru brigu veliku, 
    Pa ako ti se mili, ne kratim se ja, 
    Sigurnost to je onda za me najveća. 
    Jer pred dušmanima imam neki izgovor, 
    Pa i za te. Kaži boga, kojim ću se klet! 
 Medeja 
 De kun' se grudom Zemlje, onda Helijem, 
    Mog oca ocem, cijeli božji dodaj rod 
 Egej 
 Što želiš, što l' ne želiš? Dajde kazuj mi! 
 Medeja 
 Iz zemlje svoje da me ne ćeš prognati 
    Nit ikad dušmaninu, htjedne l' me 
    Da vodi, drage volje mene predat živ! 
 Egej 
 Pa Zemljom, sjajnim Helijevim svijetlom se. 
    Svim bozim' kunem, da ću tvoju vršit riječ. 
 Medeja 
 Stan'! A što onda, ako ne održiš riječ? 
 Egej 
 Tad bilo meni kao ljudma bezbožnim! 
 Medeja 
 Sad zbogom, sretno putuj! Sve u redu je. 
    Tvom gradu ja ću brzo stić, kad obavim 
    Što mislim, kanim i, što želim, postignem. 
   
 (Egej odlazi.) 
   
 Zborovođa 
 Pa Majin te sin, [14]  kralj, vodič na putu, 
    Tvom odveo dvoru! Izvršio ono, 
    Što imaš na umu, dok hrliš odavde! 
    O Egeju kralju! 
    U tebi upoznah čestito srce. 
   
   
 MEDEJA, ZBOR 
 Medeja 
 O Zeuse, Zeusa Pravdo, sjaju Helijev, 
    Dušmane svoje sada, drage, sjajno ću 
    Pobijedit, ravnim evo putem stupam ja. 
    Gle nade, platom ću dušmanma platit sad! 
    Taj čovjek, baš kad krajnja bješe nevolja, 
    Ko luka željam' mojim, gle, ukaza se. 
    O nj s krme svoje konop ću privezat ja. 
    Kad u grad, tvrđu Paladinu prispijem. 
    A sve ću namjere ja svoje tebi otkriti, 
    Al' nemoj mislit, da ćeš milu čuti riječ! 
    Po Jasona ću poslat jednog slugu svog 
    I molit ću ga, da mi amo dođe on. 
    Kad dođe, ljupke reči ću mu zboriti 
    Jest, tako mi se mili, a i dobro je 
    Da kraljevski je brak, po kojem izda me. 
    I koristan i razborito zamišljen. 
    Pa molit ću ga, tu nek djeca ostanu, 
    Al' pustiti ne ću njih u zemlji dušmanskoj, 
    Dušmanma da mi moju djecu budu rug, 
    Već kralju ću na prijevaru pogubit kćer, 
    Sa darovima ću u rukam' poslat ih, 
    Nek mole mladu, da ih otud ne goni, 
    Plašt tanan, vijenac zlatan njojzi poslat ću, 
    Pa ako primi, nakit metne na tijelo, 
    Svak grdno mrijet će, tko god mlade takne se. 
    Da takvim otrovom ću dare nakvasit. 
    Al' o tom više dalje ja ne govorim. 
    Kad djela sjetim ti se, što mi radit je, 
    Sve srce puca mi, ta djecu ubit ću 
    Ja svoju! Nema toga, tko će spasti ih. 
    I čitav dom ću zatrt, smrvit Jasonu, 
    Iz zemlje s drage krvi dječje bježat ću. 
    Kad drsko djela prokletoga latih se. 
    Ne mogu, drage, trpjet smijeha dušmanskog. 
    Nek ide, na što život? Ni domaje već 
    Ni kuće ni od bijede nemam zaklona. 
    Pogriješih onda, dom kad pustih očinski, 
    Helena jednog riječma povjerovah ja! 
    Al' uz pomoć će božju meni platit to! 
    Od mene djecu nit će živu vidjet on 
    Sad ikad više nit će mlada neva mu 
    Porodit čeda, jer je grdna čeka smrt. 
    Mrijet mora, mora ona od mog otrova! 
    Nek nitko me ne drži slabom, plašljivom 
    Ni krotkom, tihom, sasvim druga sam ti ćud; 
    Dušmanu kruta, prijatelju prijatna. 
    Ta život takvih vjenča slava najveća. 
 Zborovođa 
 Kad tajnu nama oda, od koristi ti 
    Ja želim biti, pa jer ljudske zakone 
    Ja štujem, zato velim ti; ne čini to! 
 Medeja 
 No nema druge, praštam tebi riječi te. 
    Ta ne patiš se tako ljuto, kao ja. 
 Zborovođa 
 A svoju djecu, ženo, ti ćeš ubit zar? 
 Medeja 
 Jest, tako ujest najjače ću muža svog. 
 Zborovođa 
 Al' ti ćeš onda žena bit najbjednija. 
 Medeja 
 Pa neka! Suviše je o tom duljit još. 
 (Dadilji) 
 Hej, idi i pozovi meni Jasona! 
    Svud, gdjeno vjere treba, služiš meni ti, 
    Pa jesi l' sklona gospođi i ženski stvor, 
    Ti nemoj ništa odat, što nakanih ja! 
   
 (Dadilja otiđe.) 
 Zbor 
 Erehteja sinci. [15]  vi sretnici stari, 
    Vi bogova blaženih ogranci pravi, 
    U svetoj ste, nikad zgaženoj zemlji, 
    Na cvijeću se mudrosti predične pasli, 
    Vijek svijetlim ste zrakom kročili divno, 
    Gdje Pijerke, devet svetijeh Muza, 
    Harmoniju - kažu - rodiše, plavku. 
    Tu Kipranka - kažu - iz Kefisa vode, 
    Iz krasnijeh vala, zahvati kaplju 
    I dahom vjetrica, lahora ljupka 
    Tud krajinom dahnu; u vlas je plela 
    Vijek ružina cvijeta mirisni stručak, 
    A Erote slala, mudrosti družbu 
    I raznih vrlina potporu, pomoć. 
    Pa kako će onda tebe 
    Svetijeh voda grad 
    Il' kraj mili milo 
    U krilo kletu primit, - 
    Ubicu djece svoje? 
    Klat - pomisli! - djecu ćeš? 
    Ne, tako koljena ti - 
    Mi od srca molimo -Ne ubijaj djece! 
    Odakle ćeš smjelost, snagu 
    Ruci il' srcu svom, 
    Kćerce moja, smoći, 
    Umorstva se groznog latit? 
    Kako ćeš okom svrnut 
    Bez suza na dječju kob? 
    Al' dječice krvlju ne ćeš, 
    Pred koljena kad ti padnu, 
    Ti kruta srca moć 
    Omastiti ruke! 
   
 (Dolazi Jason.) 
 
 
 ČETVRTI ČIN 
 MEDEJA, JASON, ZBOR 
 Jason 
 Na poziv evo me! Pa bila kivna baš, 
    Od tebe s' odbit ne ću, nego, ženo, daj 
    Da čujem, što od mene novo tražiš ti! 
 Medeja 
 Moj Jasone, de, molim te, oprosti mi 
    Što rekoh! Pravo je da trpiš moj mi gnjev, 
    Kad mnogu tebi ljubav baš iskazah ja. 
    U sebi sama uzeh misli prevrtat, 
    Izgrdih sebe: "Strašna! Čemu mahnitam 
    I jedim se, a dobro meni svjetuju, 
    I mrazim se s gospodom kraja ovoga 
    I s mužem, koji po nas misli najbolje, 
    Kad uze kraljevnu i braću djeci mi 
    On rađa? Neću li se gnjeva proći svog? 
    A što se kinjim, kad mi dobro daje bog? 
    Zar djece nemam? Ne znam, da bjegunci smo [16] 
    I sami bez svakoga prijatelja svog?" 
    Jest, tako mislih i razabrah, da je moj 
    Nerazbor velik, da se jedim ni za što. 
    Sad hvalim tebe, vidim da si pametan, 
    Kad rod nam steče takav, a ja bezumna, 
    Jer meni bješe tvom pomagat naumu 
    I s tobom truditi se, sklopiti bračni vez 
    I zaručnicu ti s veseljem milovat. 
    Al' takve smo već - ne ću kazat ništa zlo 
    Mi žene. Zato žao za sramotu mi 
    Ti vratiti nemoj, ni ludost ludošću 
    Pobijat. Popuštam i velim: onda sam 
    Zlo sudila, al' sad sam bolje smislila. 
   
 (Zove djecu.) 
   
 O djeco, amo, djeco, kuću ostav'te 
    Izađite i zagrlite oca svog 
    I pozdrav'te ga sa mnom! 
   
 (Dolaze djeca.) 
   
 Mržnje stare se 
    Na svoje mile s majkom skupa prođite! 
    Sad mir je u nas, srdžba sva se smirila. 
    Pa prihvatite desnicu - oh nesreće! 
    Ah, neka tajna meni na um pada sad! 
    O djeco, hoćete l' i živa dugo još 
    Ovako pružat milu, dragu ručicu? 
    O jadna ja! Oh, kako na plač brza sam 
    I puna zebnje! Jer spor s ocem napokon 
    Sad minu, suza lice nježno natopi. 
 Zborovođa 
 I meni krupna suza skoči na oči, 
    Ej, bijeda ne porasla veća no je sad! 
 Jason 
 To, ženo moja, hvalim, ono ne kudim. 
    Ta prirodno je, žensko srce na muža 
    Da plane, drugu kada stane snubit on. 
    No srce tvoje k boljemu se okrenu. 
    Ti svjet bolji spozna ipak napokon! 
    Jest, tako dolikuje ženi razumnoj. 
    A za vas, djeco moja, s božjom pomoći 
    Svom brigom otac od srca se pobrinu. 
    Ta mislim, da ćete u zemlji korintskoj 
    Vi prvo mjesto uz braću zapremit još. 
    Pa rastite! A ostalo je ocu vam 
    I onom bogu, što nam sklon je, na brizi. 
    A vidio vas lijepo odgojene ja 
    U jeku punom, jače od dušmana, svih! 
    A ti - zašt' bijelo lice svoje odvrati 
    I oči svoje bujnim kvasiš suzama 
    I riječi ove ne slušaš mi s radošću? 
 Medeja 
 A - ništa. Na pameti su mi djeca ta. 
 Jason 
 Ma ne boj se! Ta dobro za njih skrbit ću. 
 Medeja 
 Da, tako ću. O riječma sumnjat ne ću ti. 
    Al' ženska ti je meka, za plač stvorena. 
 Jason 
 A što mi, jadna, radi djece uzdišeš? 
 Medeja 
 Ah, moja su! Kad život ti zaželje im, 
    Tad obuzme me tuga, hoće l' zbit se to. 
    No zašto pozvah tebe ja na razgovor, 
    To rekoh, a drugo ću tebi reći sad. 
    Kad mene otpravit iz zemlje misli kralj, 
    I za me to je - dobro vidim - najbolje, 
    Da nisam tebi ni glavarim' zemlje te 
    Na putu, i kad drže, da sam domu im 
    Ja dušmanka, iz ovog kraja bježat ću, 
    Al' moli Kreonta, nek djece ne goni 
    Iz zemlje, da ih tvoja ruka othrani! 
 Jason 
 Eh, ne znam, hoću li ga sklonit. Kušat ću. 
 Medeja 
 A ti de reci ljubi svojoj, oca svog 
    Nek moli, da iz zemlje djecu ne tjera! 
 Jason 
 Jest, hoću, pa i mislim, sklonit ću je ja, - 
    Da, ako je, ko žene što su ostale. 
 Medeja 
 I ja ću u tom trudu ići ti na ruku. 
    Ta poslat ću joj dare, što na svijetu se 
    Od svega, znam ja, najljepšima drže sad: 
    Plašt tanahan i k tomu vijenac od zlata, 
    A nosit će joj djeca. Ali brže mi 
    Donesi nakit amo koja sluškinja! 
    I ne će sreću jednu, nego stostruku 
    Uživat, jer će imat tebe za muža 
    Junaka prvog, pa još nakit, što ga da 
    Mog oca otac Helije potomstvu svom. 
   
 (Sluškinja donese nakit.) 
   
 Dar vjenčani ded prim'te, djeco, u ruke 
    I kraljici ga, sretnoj mladoj, nosite 
    I dajte! Daru prigovorit neće moć. 
 Jason 
 Što sebi, ludice, iz ruku kidaš to? 
    Zar misliš: nema halja kuća kraljevska? 
    Il' zlata, - misliš? Čuvaj ovo, ne davaj! 
    Ta ženi ako svojoj nešto vrijedim ja, 
    Znam stalno, voljet će me nego blago sve. 
 Medeja 
 Ma nemoj! Dar ti, kažu, smekša i boga. 
    Ta zlato jače je no tisuć' razloga. 
    Nju sreća prati, bog sad sipa blagoslov, - 
    I kraljica je mlada, a rad izgona 
    Krv za djecu, ne zlato samo dala bih. 
    Al', djeco, u dvor uđ'te sjajni, mladoj se 
    Svog oca, mojoj gospođi, zatecite 
    Pa dajte nakit, nek ukine 
    Vaš izgon! Pazite mi na to najviše, 
    Da svojoj rukom ove primi darove! 
    Požur'te se! Izvrš'te sretno, dobar glas 
    Dones'te majci da se želja ispuni! 
   
 (Jason otide s djecom.) 
   
 Zbor 
 Sad za život djece nemam nade više - 
    Nemam više, u smrt veće idu ona. 
    Od zlata će vijenac mlada primit sada, 
    Primit bijedu nesretnica, 
    Oko kose plave nakit - smrt će savit 
    Sama rukom svojom. 
    Nju milina i božanski sjaj će smamit, - 
    Halju će i vijenac na se zlatni stavit, 
    Za dan vjenčan u donjem se svijetu kitit! 
    U mrežu će takvu jadna, - 
    U smrt, njojzi sudbom dosuđenu, pasti, 
    Bijedi uteć ne će. 
    A ti mi, jadni, kralja zete, Zaručniče bijedni, 
    Žiću djece svoje 
    Propast prijeku eno nosiš i smrt mrsku 
    Ljubi svojoj, a ne slutiš! 
    Nesretniče, - sreća minu tebe! 
    I tvoje žalim bole, jade, 
    Jadna, tužna majko, - 
    Radi svadbe, braka 
    Ti ćeš djece svoje krvcu sada prolit, 
    Jer bezakono te pusti 
    I drugoj se ljubi muž tvoj skloni. 
   
 (Dolazi učitelj s djecom.) 
   
   
 MEDEJA, UČITELJ, ZBOR 
 Učitelj 
 O gospo, izgon djeci ti je oprošten. 
    S veseljem dare primi mlada, kraljevna 
    U svoje ruke, - odande je djeci mir. 
    Gle! 
    Što stojiš sva smetena, kad ti radost sja? 
    Što obraz svoj od mene sada odvrati 
    I ne slušaš sad vijesti moje s radošću? 
 Medeja 
 Kuku! 
 Učitelj 
 Al' tako što se s mojom viješću ne slaže. 
 Medeja 
 Kuku! i opet. 
 Učitelj 
 Nesreću li javljam ja, 
    A ne znam? Dobar glas mi bješe puki san? 
 Medeja 
 Što javi, javi. Za to ja te ne kudim. 
 Učitelj 
 Što oči obori i suze roniš sad? 
 Medeja 
 Eh, nema druge, starče! Bozi tako što 
    I opako mi srce smisli, zasnova. 
 Učitelj 
 Ne kloni! Još ćeš ti po djecu vratit se. 
 Medeja 
 Al' prije otpravit ću druge jadna ja! 
 Učitelj 
 Od djece svoje ne dijeliš se samo ti, 
    Smrtniku valja mirno snosit nezgode. 
 Medeja 
 Da, tako ću. Al' deder idi u kuću 
    I radi s djecom, što već moraš svaki dan! 
    Oh, djeco, djeco, grad imate i dom sad, 
    Gdje bez matere vijekom ćete boravit, 
    I mene ćete nesretnicu ostavit. 
    A ja ću, prije no se naradujem vam 
    I sretne vidim vas, pa svadbu, ženu vam 
    I bračni spremim krevet, zublje [17]  podignem, 
    U izgon, u kraj drugi poći odavde. 
    Ah, teško meni jadnoj s mojeg prkosa! 
    Zaludu dakle, djeco, ja othranih vas, 
    Zaludu trudih se i mukam' namučih 
    I ljute bole podnijeh, kada rađah vas. 
    Jest, mnogu nekad nadu gajih kukava, 
    Da u starosti mojoj ćete hranit me, 
    A mrtvu lijepo rukama sahraniti, 
    Te svijet će zavidjet mi. Ali ode sad 
    Sva briga slatka. Život odsad tužan ću 
    I za se bolan bez vas vijek provodit ja. 
    A majke više milim gledat očima 
    Vi nećete, - u život ćete drugi poć. 
    A joj! O djeco, što me tako gledate? 
    Što smiješkom mi se zadnji put sad smiješite? 
    Aj, aj! A što ću? Snaga meni ode sva, 
    Kad, žene, sjajno oko dječje pogledah! 
    Ne mogu! Zbogom, odluke mi pređašnje! 
    Iz zemlje ove djecu svoju povest ću. 
    Pa čemu oca da im jadma njihovim 
    Rastužujem, a dvaput da toliko zla 
    Ja sama trpim? Na ću! Zbogom, odluke! 
    A što je sa mnom? Hoću l' da se obrukam, 
    Bez osvete dušmane svoje da pustim? 
    Odvažit mi se. Kukava li srca mog, 
    Kad ono mi se rječma preda mekima! 
    Al' id'te, djeco, u kuću! A kome sad 
    Pribivat žrtvi mojoj nije slobodno, 
    Nek ukloni se! Ruka neće klonut mi. 
    Ah, ah! 
    Ne, nemoj, srce moje, nemoj činit to! 
    Daj, jadno, pusti ih, - poštedi dječicu! 
    Da, ondje [18]  sa mnom živjet će, veselit me. 
    Al' Hadovih mi osvetnika podzemnih, 
    Lje nikad to bit neće, - pustit neću ja 
    Dušmanma djecu, da ih oni zlostave! 
    Zacijelo mrijeti moraju; - kad moraju, 
    A ono ja ću ubit, majka njihova! 
    Zacijelo će se to izvršit, minut ih 
    Lje neće! Već na glavi stoji vijenac sad, 
    U halji - stalno znam - mre mlada, kraljica. 
    Gle, idem na put težak, još na teži ću 
    Ja poslat ove. S djecom svojom želim se 
    Oprostit. Dajte, djeco, dajte materi 
    Tu desničicu svoju, da je izljubim! 
    Oj ručice mi draga, draga glavice, 
    Oj plemenito dječje lice, obličje! 
    Ah, budite mi sretni - tamo! Ovdje vam 
    Sve ote otac. Slatki zagrljaju ti, 
    Oj tijelce nježno, dječji dašku preslatki! 
    Ded id'te! id'te! Više ja ne mogu vas 
    Da gledam, jadi moji mene srvaše! 
    Jest, znam ja, kakvo mislim zlo počinit sad 
    Al, strast je jača nego što je razbor moj, 
    Smrtniku ona uzrok zlu je najvećem. 
   
 (Učitelj ide s djecom u kuću.) 
 Zbor 
 Već puno se puta 
    U umnije misli duhom zavezoh, 
    Zamašniju zavrgoh prepirku, takmu, 
    No ženskome to se dopušta rodu. 
    Al' ima i u nas zanosa takva, - 
    Od želje za znanjem rađa se, javlja, 
    No ne baš u sviju. Malo je koja - 
    Tek jednu ćeš možda med stotinam' naći - 
    U ženskome rodu Muzama sklona. 
    I velim, da ljudi, što braka ne znadu 
    I nikada djece rodili nisu. 
    Do veće se sreće redovno vinu 
    No oni sa djecom. 
    Tko djeteta nema, ne iskusi nikad, 
    Da l' radost su djeca il' žalost smrtniku; 
    Jer nikada on ih imao nije, 
    To mnoga ga mine nevolja, muka. 
    A u kome domu podmladak slatki, 
    Roj dječice raste, njega ti, vidim, 
    Vijek dovijeka tare vječita briga - 
    Da, najprije, hoće l' ih lijepo uzgojit 
    I otkle će onda namaknut imutka; 
    A trude l' se, muče za rđavu oni 
    Il' opet za dobru, 
    To za njih je vazda zastrto tajnom. 
    A jedna ti - kažem - nevolja najzad 
    Već treba i čeka svakog smrtnika 
    U obilju on ti steče imutka, 
    I mladosti cvijetom procvatu mu djeca 
    I dobra narastu, al' iako njemu 
    Ta sreća kad sine, a ono mu djecu 
    Smrt zgrabi i netragom u Had odnese. 
    Pa koja li korist od toga nama, 
    Kad uz druge jade još preljutu tugu, 
    Bol poradi djece, 
    Smrtniku jadnom navaljuju' bozi? 
 Medeja 
 Već davno, drage, evo čekam konac, kraj 
    I vrebam, što će ondje zbit se u kući. 
    Al' eno Jasonova sluge jednoga 
    Gdje ide amo! Zaduhan je, - vidi se, 
    Zli neki novi da on nosi nama glas. 
 
 
 PETI ČIN 
 MEDEJA, GLASNIK, ZBOR 
 Glasnik 
 Medejo, ti zločinstvo grozno učini! 
    Bjež', bježi, nemoj prežret lađe krilate 
    Nit kola, koja putem jure suhijem! 
 Medeja 
 Pa čime ja zaslužih, da se u bijeg dam? 
 Glasnik 
 Baš ovčas izdahnu nam mlada, kraljica 
    I Kreont, otac njezin, s tvoga otrova. 
 Medeja 
 Riječ divnu reče, - među dobročince ću 
    I prijatelje svoje odsad brojit te! 
 Glasnik 
 Što veliš? Ženo, jesi l' pri pameti ti 
    Il' luda? Kralju opustoši ognjište 
    I raduješ se glasu! Nije l' tebe strah? 
 Medeja 
 Odvratit i ja na riječ tvoju nešto znam, - 
    Al' nemoj, dragi, hitjet, nego kaži mi 
    Smrt njihovu, jer dvaput ćeš toliko nam 
    Ugodit, ako grdno pokosi ih smrt. 
 Glasnik 
 Kad dođe ono dvoje djece, porod tvoj, 
    Sa ocem i uniđe pod krov nevjesti, 
    Mi sluge, što nas tvoji jadi boljeli, 
    Veselimo se, - dvorom mah se širi glas, 
    Ti i muž da ste stari izgladili spor. 
    I jedan ruku, drugi plavu glavicu 
    Toj djeci ljubi, a ja i sam i radostan 
    Sa djecom u odaje ženske krenem tad. 
    A gospi, što se mjesto tebe sviđa sad, 
    Na Jasonu ti milo počivaše gled, 
    Dok dvoje djece tvoje ne ugleda još, 
    Al' onda oči svoje stisnu, zaklopi 
    I bijelo lice svoje od njih odvrati, - 
    Došašće djece ujede je, a muž tvoj 
    Gnjev mlade tišat stane, njezin tažit jed. 
    On reče: "Valjda ne ćeš dragih mrzit mi? 
    Zar srdžbu ne ćeš pustit, glavu svratiti 
    I dragim držat, koga drži muž ti tvoj, 
    Pa dare primit i namolit oca svog, 
    Da izgon djeci prosti meni za volju?" 
    A kako vidje nakit, ne odolje mu, 
    Te mužu sve obreče. A kad nije još 
    Daleko otac s djecom bio od kuće, 
    Šarenu halju uzme, njom se ogrne, 
    Na kovrčice zlatni vijenac postavi, 
    U svijetlom ogledalcu kosu redi tad 
    I liku tijela, sjeni pustoj, smješka se. 
    Sa stolice se diže, trijemom šeta se, 
    I sitno kroči nožica joj prebijela. 
    Preko mjere se daru svome raduje, 
    Na sebi oči svoje pari punoput, 
    Al' onda - strašna prizora ti na pogled! 
    Sve boja joj se mijenja, noge klecaju, 
    Tetura natrag, jedva stigne stolici, 
    Tu padne prije nego na pod sruši se. 
    A jedna stara sluškinja ti pomisli, 
    Da Pana gnjev il' drugog boga shvati je, 
    I jaukne, - još bijele pjene ne vidje 
    Gdje navire na usta, zjene prevraća, 
    U licu svome krvi nema ni kapi. 
    U lelek, grozan odjek bola, udri tad. 
    I jedna mahom oca u stan potrči, 
    A druga skoči brzo po mladoženju, 
    Da nesreću mu javi mlade nevjeste. 
    Od trke mnoge, česte cio ječi dom. 
    Brz trkač već bi, grabeć nogom, pretrčo 
    U trku trkalištem, meti stigao, - 
    Sve donda bješe nijema, oči sklopila, 
    Tad jadna grozno zastenje i prene se. 
    Jad ončas na nju nasrtaše dvostruki: 
    Iz vijenca zlatnog, što na glavi bješe joj, 
    Proždrljiv - čuda! - žarke vatre sukne mlaz, 
    A tanka, meka halja, tvoje djece dar, 
    Sa zlosretnice meso kida mekano. 
    Sa stolice se digne, bježi, gori sva 
    I amo tamo trese glavom, viticam' 
    I vijenac zbacit želi, ali zlato se 
    Ko prikovano drži. Dvaput jače joj, 
    Dok kosom trese, rasplamsa se plama žar. 
    I na pod padne, - nevolja je nadrva; 
    Već osim oca nitko j' ne bi poznao. 
    Ta ne vidiš joj zjena, s lica nestade 
    Krasota one, a sa vrha glave joj 
    Krv kapljam' kaplje, s vatrom žarkom miješa se, 
    A s kosti meso, kao s luča smole kap, 
    Sve spada, - tajni otrova ga troši zub. 
    Uh, prizora li strašna! A svi mrtve boje se 
    Da dodirnu je, - to nas zla kob nauči. 
    Al' otac jadnik - zla tog nije slutio - 
    Uniđe iznenada, k mrtvoj baci se 
    I mahom zajauka, tijelo zagrli 
    I ljubi, 'vako zbori: "Kćeri nesretna, 
    A koji bog te tako grdno uništi? 
    Tko meni starcu, grobu živom, ote te? 
    Ao meni! S tobom, dijete, da je meni mrijet!" 
    A kada jauk se i lelek umiri, 
    On pridić htjede svoje tijelo staračko, 
    Al', ko u lovor - grane bršljan, prione 
    O nj halja tanka, - strašno nasta rvanje. 
    On uspravit želi svoje koljeno, 
    Al' ona priteže ga. Silom upne l' se, 
    Sa kosti meso sebi trga staračko. 
    I najzad klone, dušu pusti nesretnik, - 
    Grozoti već odoljet kadar ne bješe. 
    I mrtvi leže, jedno pokraj drugoga, - 
    Kći, starac otac. Suze s kobi moraš lit! 
    A putit tebe nije na pameti mi, - 
    I sama znat ćeš kazni se izmaknut već. 
    Već odavno ja držim sjenom ljudski sjaj 
    I smjelo velim: tko od ljudi gradi se 
    Mudracem mudrim, misliocem dubokim, 
    Tog prijekor stigne sa ludosti najveće. 
    Ta sretan nije čovjek smrtnik nijedan: 
    U blagu plivaj, - bolje sreće možeš bit 
    No drugi, ali sretan nikad, nikada! 
   
 (Otide.) 
   
   
 MEDEJA, ZBOR 
 Zborovođa 
 Božanstvo danom, čini mi se, današnjim 
    Jad mnogi s pravom navali na Jasona. 
    O jadna, kako bijedu tvoju žalimo, - 
    Oh, kćeri Kreontova! K vratim' Hadovim 
    Ti sađe, a rad Jasonove vjeridbe! 
 Medeja 
 Izvršit, drage, brže mislim djelo ja, 
    Pogubit djecu, iz te zemlje krenut tad. 
    I neću dangubiti, djece predat ja 
    Sad tuđoj, bješnjoj ruci, da ih zakolje. 
    Zacijelo mrijeti moraju, - kad moraju, 
    A ono ja ću ubit, mati njihova! 
    Oružaj mi se, srce! Zašto časimo, 
    Ne izvršimo strašno, nužno djelo zlo? 
    Ded, jadna ruko moja, zgrabi sada mač, 
    Ded zgrabi, tužnom žića kraju priđide! 
    Ne - nemoj klonut, nemoj djece sjetit se, 
    Oh, kako dragušna su, kako rodi ih! 
    Bar za dan kratak s uma smetni dječicu, 
    A onda plači! Ma ih smakla, draga ti 
    Svjedno bjehu, a ja - žena bijedna sam. 
   
 (Otide.) 
 Zbor 
 Oj Zemljo! Zrako Sunčeva, 
    Što svuda sjaš, gle, glete na sablast, 
    Na ženu, dok na djecu ne digne 
    Pest, ubojnicu ruku krvavu! 
    Od tvog su zlatnog koljena 
    Potekla; a krv božja da gine 
    Od ljudi - groza je. 
    Al', sjaju božji, spriječi, zadrž' je! 
    Odagnaj Srdu jadnu, krvavu 
    Iz dvora, - zloduh grdni šalje je! 
    Zaludu rođaj, trudi svi, - 
    Zar zalud porod mili rodi ti 
    I Simplegadam' prođe mrkima, 
    Tim stijenam' neprijaznim, mrskima? 
    Što, jadna, u srce se bijes 
    Ušulja tebi, ljubav izmijeni 
    Ubistvo prokleto? 
    Kad krv se roda lije na zemlju, 
    Smrtnika tišti, - na dom od boga 
    Ubici pada zasluženi jad. 
   
 (Čuje se vika djece iz kuće.) 
 Jedno dijete 
 Ajme meni! Što ću? Kud da majci pobjegnem? 
 Drugo dijete 
 Oh, ne znam, braco dragi - evo ginemo! 
 Zbor 
 Čuješ, čuješ li mi djece vrisku? 
    Ao, jadnice! Oj ženo zlosretna! 
    Da u dom uđem? Od umorstva spremna sam 
    Odbranit djecu. 
 Oboje djece 
 Pomoz'te, bogova vam! Krajnji jeste čas! 
    Već u mrežu nas svoju hvata bliski mač. 
 Zbor 
 Jadna! Stijena si mi ili gvožđe ti, 
    Kad djecu, plod svoj što ga rodi, 
    Baš svojom rukom imaš srca klat! 
    Tek za jednu - jednu davnu ženu čuh, 
    Na djecu da dragu ruku podiže, - 
    Za Inu, [19]  kojoj bozi pamet smutiše, 
    Kad Hera nju ti ludu pogna od kuće. 
    I jadna djecu ubi bez srca, 
    Skoči u more, - 
    Sa žala morskog nogom ti se otisnu 
    I s dvoje djece skupa tonu, izdahnu. 
    Može l' se grozota veća zbiti još? 
    Ženska bolna bračna ljubavi, 
    Zla koliko već smrtniku donese! 
   
 (Dolazi Jason.) 
   
   
 JASON, ZBOR 
 Jason 
 Vi, žene, što stojite ovdje pred kućom, 
    Unutra da l' je ona grozna zlotvorka - 
    Medeja il' se bijegom veće otkrala? 
    Duboko pod zemlju se dolje mora skrit 
    Il' k nebu se visoko na krilma dić, 
    Uteći želi l' kazni roda kraljevskog. 
    Zar uzda se, odavde da će bez kazne 
    Umaći, a vladare zemlje pogubi? 
    Al' marim za nju! Samo za djecu me strah! 
    Njoj svetit će se oni, koje ucvijeli. 
    A dođoh, život da bar spasem djeci, 
    Rod, svojta da mi njima što ne učini 
    Umorstvu kletu, majčinu, za osvetu. 
 Zborovođa 
 Eh, ne znaš, dokud u zlo greznu, jadniče, 
    Oh Jasone! Ma ne bi tako zborio. 
 Jason 
 A što je? Zar i mene želi ubit još? 
 Zborovođa 
 Smrt djecu pokosi ti s ruke majčine! 
 Jason 
 Ajme meni! Što to reče? Ženo, ubi me! 
 Zborovođa 
 Znaj, uzmi na um, - djece tvoje nema već! 
 Jason 
 Gdje ubi? U kući zar ili vani gdje? 
 Zborovođa 
 Otvori vrata, - ugledat ćeš djece krv! 
 Jason 
 Odškrin'te sluge, brže bolje vrata mi, 
    Razval'te ih, da jad svoj vidim dvostruki, 
    Ah, - mrtve, a njoj za krv da se osvetim! 
   
 (Medeja se s mrtvom djecom ukaže u zraku na zmajskim kolima.) 
   
   
 JASON, MEDEJA, ZBOR 
 Medeja 
 Što ovo trgaš, kidaš, treseš vratima 
    I tražiš mrtve, a i mene, - krivca tom? 
    Okan' se truda! Mene l' treba, kazuj mi, 
    Što želiš, - rukom ne ćeš me se nikad tać, 
    Jer takva kola oca otac Helije 
    Sad daje nam, - od ruke kivne brane nas. 
 Jason 
 O gade, ženo na svem svijetu najmrža - 
    Da, bozim', meni, svemu rodu ljudskome! 
    Ti, - mati na djecu odolje trgnut mač 
    I mene upropasti, djece liši me! 
    To uradi, a sunce, zemlju gledaš još! 
    Zločinstvo drznu se počinit najveće! 
    Ej, propala! Sad znadem, - onda bijah lud, 
    Kad od kuće iz barbarije pod krov svoj 
    U Heladu povedoh tebe, - grozno zlo, 
    Uh, izdajicu oca, doma rođenog! 
    I takva bozi meni dali zloduha! 
    Ti kod ognjišta ubi brata rođenog, 
    Tad pope se na "Argo", brod ljepokljuni! 
    Jest, tako poče, a kad za me uda se 
    I meni djece rodi, evo ubi ih, 
    A samo radi kreveta i brata svog! 
    Eh, Helenke ti nema, što bi ikad se 
    To drznula, a voljeh tobom ženit se 
    No njima, - tobom, ženom mrskom, pogubnom, 
    Jest, lavicom, ne ženom. Ćudi, srca si 
    Ti krućeg nego ona Skila tirenska! [20] 
    Al' pregrštima grdnja ujest ne ću te, - 
    Tolika ti je prirođena bestidnost! 
    Bjež', krvlju djece okaljana rugobo! 
    A meni s nesreće je moje stenjat sad, - 
    Nit mladoj ću se ljubi svojoj radovat, 
    Nit djeci, što je rodih i othranih ja, 
    Već zborit neću moći, - više nemam ih! 
 Medeja 
 Otegla ja bih odgovorom dugim sad, 
    Da otac Zeus ne znade, koje dobro ti 
    Od mene primi, kako li mi uzvrati! 
    Ti prezre ljubav moju, zato ne smjede 
    Provodit život blažen, meni smijat se, 
    Nit smjede bez kazni iz zemlje bacit me 
    Ta kraljevna ni Kreont, koji kćer ti da. 
    A ti me zovi, volja li te, lavicom 
    I Skilom, kojoj tirensko je polje dom, - 
    Ja u srce te, kako treba, ujedoh. 
 Jason 
 Pa sama tuguješ i sa mnom dijeliš jad. 
 Medeja 
 Jest, ali bol mi blaži, što te minu smijeh 
 Jason 
 Oj djeco, kakva dopade vas nemajka! 
 Medeja 
 Oj sinci, kako oca ludost ubi vas! 
 Jason 
 Ne, - desnica ih ruka moja ne smaknu! 
 Medeja 
 Al' obijest tvoja, tvoja svadba, mladi brak. 
 Jason 
 Pa zar rad' braka bješe vrijedno ubit ih? 
 Medeja 
 Zar misliš, da za ženu to je malen jad? 
 Jason 
 Jest, ako razumna je, - za te sve je zlo. 
 Medeja 
 Al' ovih nema više, - to će peći te. 
 Jason 
 Al' osvetnici kruti tvojoj glavi su. 
 Medeja 
 No bozi znaju, tko je jadu začetnik. 
 Jason 
 Da, znaju onu tvoju dušu odvratnu. 
 Medeja 
 Pa mrzi me! Riječ tvoja jetka gadi se. 
 Jason 
 I tvoja meni, - lak će biti bar rastanak. 
 Medeja 
 Što onda hoćeš? I ja želim rastat se. 
 Jason 
 Mrtvace daj, da sahranim ih, oplačem! 
 Medeja 
 Ne, ne! Sahranit ću ih svojom rukom ja. 
    Da, - Heri, božici na visu, u gaj ću 
    Ja odnijet, da mi dušman ih ne pogrdi, 
    Raskopa grob. U zemlji Sisifovoj [21]  ću 
    Naredit svetu slavu, žrtve odsad ja, 
    Za kleto nek umorstvo budu okajne. 
    A sama u Erehtjevu zemlju ću, 
    Do Egeja, Pandinova sina, poć, 
    A ti ćeš, kako liči, grdan grdno mrijet: 
    Ostatak "Arga" tebi glavu razbit će, 
    Mog braka će svršetak tebi gorak biti! 
 Jason 
 Al' satrla tebe Erinija [22]  djece 
    I krvava Pravda. 
 Medeja 
 Al' koji te bog il' demon sad sluša, 
    Gdje pogazi vjeru, domaćinu slaga? 
 Jason 
 Uh, zlotvorka jedna, djece ubico! 
 Medeja 
 Hajd', - kući de idi i ženu sahrani! 
 Jason 
 Pa idem, - al' dvoje djece izgubih! 
 Medeja 
 Još ne kukaš dosta, - čekajde starost! 
 Jason 
 O premila djeco! 
 Medeja 
 Da, majci, ne tebi! 
 Jason 
 Pa ipak ih ubi? 
 Medeja 
 Da rastužim tebe. 
 Jason 
 Ao meni! Ustašca draga bih jadan 
    Poljubiti rado dječici sada! 
 Medeja 
 Sad govoriš njima, sada ih ljubiš, 
    A onda ih gurnu! 
 Jason 
 Tako ti boga, 
    Daj nježnog da tijelca dječjeg se taknem! 
 Medeja 
 Ne, ne može biti, - zaludu ti riječi. 
 Jason 
 O Zeuse, čuješ li, kako me goni, 
    I kako od nemani, dječje ubice, - 
    Od lavice ove stradam i trpim? 
    A koliko iole smijem i mogu, 
    Gle, naričem, plačem, bogove zovem, 
    Svjedoci nek oni sada mi budu, 
    Da nejačad ubi, a ne daješ meni, 
    Da mrtvih se taknem, u grob ih legnem. 
    Oh nikad ih, nikad da rodio nisam 
    Nit vidio tvojom sad zaklane rukom! 
   
 (Nestaje Medeje. Jason odlazi.) 
 Zborovođa 
 Na Olimpu mnogo određuje Zeus-bog. 
    Preko nade će štošta bozi izvršit; 
    Kad tvrdo se nadaš, izda te nada, 
    Gdje nade i nema, put nađe božanstvo. 
    I ovo se sada završi tako. 
 
 
 Rječnik 
 Artemida  - boginja mjeseca i lova (rim. Dijana) 
 barbarija  - za stare Grke, sve ne-Helen­ske zemlje (Medeja je iz Kolhide) 
 Delfi  - glasovito starogrčko Apolonovo svetište i proročište u Fokidi pod planinom Parnas 
 Erehtej  - mitski atenski kralj (Erihtonije), sin Hefesta i Geje, kojemu je posvećen glasoviti hram na Akropoli;  Erehteja sin­ci  - Atenjani;  Erehtjeva zemlja  - Atena 
 Erinije  - tri boginje osvete (rim. Furije) 
 Eroti  - pratitelji Erosa, boga ljubavi 
 Febo  - Apolon, bog ljepote, medicine, glazbe i sunca 
 gled  - pogled 
 Helada  - Grčka 
 Hermo  - Hermes, glasnik bogova, zaštitnik putnika 
 Jolk  (grč.  Iolkós ) - grad u Tesaliji iz kojega je Jason 
 Jolkija  - v.  Jolk 
 Kefis  - rijeka u blizini Delfa, posvećena Haritama, Afroditinim pomoćnicama 
 Kipranka  - Afrodita, božica ljubavi (rođe­na na otoku Cipru) 
 Kolhida  - regija i kraljevstvo na Crnom moru i planini Kavkaz (današnja Gruzija), u koju je Jason otplovio brodom Argo i otamo doveo Medeju 
 Kolšanka  - iz Kolhide (v.);  kolšanski  - kolhidski 
 Korint  - grad u Grčkoj, na Korintskoj prevlaci između Peloponeza i središnje grčke 
 Maja  - najstarija Plejada, jedna od sedam Atlantovih i Plioninih kćeri; boginja pla­nina i polja; sa Zeusom rodila Hermesa 
 odvrći  - odbaciti 
 Palada  - Atena, božica mudrosti;  Paladina tvrđa  - grad Atena 
 Pandion  - Pandion II, mitski atenski kralj, Egejev otac 
 Pelijade  - Pelijeve kćeri 
 Pelop  - Pelops, kralj Pise na Peloponezu, po kojemu je taj poluotok dobio ime; pre­ko svoga sina Atreja, koji je otac Me­nelaja i Agamemnona, osnivač loze Atrida 
 Pijerke  - Pieride, vodene nimfe povezane s helikonskim i pirenskim izvorom, tj. Muze 
 Pitej  - mitski kralj Trezene (v.), Pelopsov sin 
 Pravda  - božica Temida 
 preti se  - prepirati se, svađati se 
 rođaj  - porođaj 
 Skila  - ili Scila, morska neman koja u uskom tjesnacu zajedno s Haribdom, morskim virom, vreba pomorce 
 Srda  - v. Erinije 
 svjet  - savjet 
 Temida  - ili Temis, božica pravde, kći Geje i Urana, majka Suđenica (Mojra) i Hora 
 Trezenija  - Trezena, grad u Argolidi (sjeverozapad Peloponeza) 
 zublja  – baklja 
 
 