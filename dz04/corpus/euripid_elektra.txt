
 
 Elektra 
 Euripid 
   
 Preveo i komentare napisao: 
    Koloman Rac 
 
 
 Rječnik 
 argivski  - pridjev prema Arg 
 Arkadija  - pokrajina u središnjem dijelu Peloponeza; idilična zemlja pastira 
 Atridi  - sinovi Atrejevi, tj. Menelaj i Agamemnon 
 Aulida  - grad u Beotiji (v.  Ifigenija ) 
 Bakho  - Dioniz, bog vina i veselja; sin Semele i Zeusa 
 baniti se  - oholiti se (poput bana) 
 bradva  - vrsta sjekire sa širokom oštricom 
 crevlja  - cipela 
 dorski nož  - vrsta noža s dužom oštricom 
 Eubeja  - drugi po veličini grčki otok, sjeverno od Atene, odvojen od kopna vrlo uskim kanalom 
 Feb, Febo  - Apolon, bog ljepote, medicine, glazbe i sunca 
 Fočanin  - stanovnik Fokide, pokrajine u središnjoj Grčkoj, u kojoj je proročište Delfi 
 Frigija  - antička pokrajina i kraljevstvo u središnjoj Maloj Aziji; Frigijci su bili saveznici Troje 
 ftijski nož  - vrsta noža s kratkom oštricom 
 Hefest  - bog kovač, zaštitnik obrtnika, kipara, metalurga i vatre 
 Hermo  - Hermes, glasnik bogova, zaštitnik putnika 
 Hijade  - nimfe koje donose kišu; kćeri Atlasove, sestre Hijeve; također i skup zvijezda 
 Ida  - planina u Maloj Aziji jugoistočno od Troje 
 Ifigenija  - Agamemnonova kćer koju je ovaj žrtvovao. Sakupljene grčke lađe morale su čekati u Aulidi u Beotiji povoljan vjetar za put prema Troji, jer se Agamemnon bio zamjerio Artemidi ubivši u lovu njezinu svetu košutu, pa je Artemida zaustavila vjetar. Da bi ga oslobodila, tražila je od Agamemnona da žrtvuje svoju kćer Ifigeniju. On je to i učinio, obmanuvši je tako što joj je rekao da će je udati za Ahileja 
 Inah  - rijeka koja izvire na brdu Lirkeju na granici Arkadije i utječe u more kod Arga 
 istamski  - prema Istam, odnosno Istmos, odn. Korintska prevlaka, uski pojas zemlje koji povezuje poluotok Peloponez sa ostatkom Grčke 
 kolotek  - kolotrag 
 krok  - korak 
 ličiti  - dolikovati 
 Likejski hram  - Zeusovo svetište na planini Likej u Arkadiji 
 Loksija  - jedan od pridjevaka boga Apolona, u značenju "mračni" (jer je njegova proročica Pitija u Delfima izgovarala nejasna proročanstva);  Loksijina riječ  - delfsko proročanstvo 
 Maja  - najstarija Plejada, jedna od sedam Atlantovih i Plioninih kćeri; boginja planina i polja; sa Zeusom rodila Hermesa 
 mrča  - biljka mirta, smirna 
 narovan  - naboran 
 Nauplij  - luka na Peloponezu u blizini Arga 
 naže  - nagne 
 Nerejke  - Nereide, morske nimfe, pedeset kćeri Nereja i Doride; jedna od njih je i Tetida, Ahilejeva majka 
 neva  - nevjesta 
 odsuće  - odsutnost 
 Osa  - planina u Tesaliji 
 Palada  - pridjevak božice Atene; Paladin grad je grad Atena 
 Pan  - bog pastira i stada, s kozjim repom, rogovima i nogama, ljubitelj glazbe 
 pašovati  - ponašati se poput paše, biti bahat 
 Pelij  - planina u Tesaliji 
 Plejade  - u mitologiji sedam nimfi, kćeri Atlasa i Plejone; također i sazvježđe (Vlašići) 
 pletka  - spletka 
 Protej  - mitski egipatski kralj, Euripid ga spominje u svojoj verziji priče o Heleni u istoimenoj tragediji kao oca druge, "fantomske" Helene koja je izazvala Trojanski rat; ne treba ga miješati s riječnim bogom Protejem 
 rođaj  - porođaj 
 skitski -  prema Skiti, narod iranskoga podrijetla koji je nastavao nizine nad Crnim morem i Kaspijskim jezerom; prema grčkom shvaćanju barbari 
 spravan  - spreman 
 Strofije  - fokidiskikralj, muž Agamemnonove sestre Anaksibije, koji je pružio utočište Orestu 
 Tanaj  (grč.  Tanais ) - rijeka Don u današnjoj Rusiji 
 Tesalci  - stanovnici Tesalije, pokrajine u sjevernom dijelu Grčke 
 Tetida  - morska nimfa, jedna od Nereida (v.  Nerejke ), Ahilejeva majka 
 Tindar  - Ledin muž, otac blizanaca Kastora i Poluksa (Dioskura), te Helene i Klitemnestre;  Tindaridi  - Tindarova djeca 
 trajati  - provoditi 
 treba  - potreba 
 trh  - teret 
 tronog sveti  - Apolonov atribut, simbol njegove proročanske moći, prema Delfskom tronošcu na kojemu sjedi proročica Pitija 
 uckati  - huškati 
 utrenik  - prašnjavi put 
 uvani  - vani 
 vaj  - jad 
 vijek  - uvijek 
 vrći  - baciti;  vrže  – baci 
 
 
 Bilješka o autoru 
 Euripid 
 (otok Salamina (?), oko 480. pr. Kr. - Aretusa, Makedonija, oko 406. pr. Kr.) 
   
 Euripid (grč. Εὐριπίδης) je najmlađi u nizu tri slavna grčka tragičara (nakon Eshila i Sofokla). Orijentiran prema realizmu, prvi je radio psihološku karakterizaciju likova te se smatra tvorcem psihološke drame. 
   
   
 Prema jednoj nepotvrđenoj legendi, rođen je na Salamini upravo na dan velike pomorske bitke protiv Perzijanaca 480. godine pr. Kr, premda drugi izvori njegovo rođenje stavljaju i ranije. Malo se podataka zna o njegovom životu, a sačuvane su i brojne legende, poput one da je svoja djela pisao u "Euripidovoj špilji" na otoku Salamini. Bio je iz bogate i ugledne obitelji, obrazovan, te je među prvima posjedovao privatnu biblioteku knjiga. Nije bio aktivan u politici niti je sudjelovao u političkom životu. Učio je od filozofa Arhelaja, Anaksagore i Sokrata, te je veći dio života proveo baveći se književnim radom i družeći se sa suvremenim državnicima, pjesnicima i filozofima. Smatralo ga se sljedbenikom sofista. 
 Godine 408 p. n. e. makedonski kralj Arhelaj pozvao ga je, zajedno s ostalim velikim umjetnicima, na svoj dvor u Pelu. U Makedoniji je i umro oko 406 p. n. e. 
   
 Dramom  Pelijade  predstavio se atenskoj publici godine 455. p. n. e., dakle godinu dana nakon Eshilove smrti, ali je osvojio treće mjesto što je bio neuspjeh. Prvu pobjedu na dramskim natjecanjima čekao je do 441. p. n. e., kada se natjecao protiv Sofokla koji se predstavio  Antigonom . Nakon toga pobijedio je još tri puta za života i jedanput posmrtno. Posmrtno je pobijedio tetralogijom u kojoj su bile drame  Ifigenija u Aulidi , izgubljena  Alkmeon u Korintu  i  Bakhe , a postavio ju je njegov sin Euripid mlađi. Relativno malen broj pobjeda na dramskim natjecanjima – Eshil je pobijedio 13 puta, a Sofoklo čak 18 - objašnjava se oštrim sukobom Euripidovog realizma i tradicije, što je značajno slabilo utisak koje su njegove predstave ostavljale na onodobnu atensku publiku. Najveći grčki komediograf Aristofan ga je volio ismijavati, osobito u komediji  Žabe , kada Dioniz putuje u Had kako bi vratio Euripida u svijet živih, no bog na kraju nakon pjesničkog natjecanja vraća Eshila. 
 Suvremenici su mu predbacivali da je uništio tragediju. Svojim realizmom (Sofoklo je za Euripida izjavio da prikazuje ljude onakvima kakvi jesu, dok ih on prikazuje onakvima kakvi bi trebali biti), naročito obradom erotike i prikazom tamne strane ženske čudi, te odmakom i kritikom religije i tradicionalnih vjerovanja, sablažnjavao je suvremenike, pa ga je Aristofan smatrao rušiteljem morala. 
 Zasluženo priznanje dobio je tek poslije smrti. Zahvaljujući i Aristotelu, koji ga stoljeće kasnije ističe kao najtragičnijeg pjesnika, te Seneki, koji ga je preporučio rimskim tragičarima, Euripidova djela su neprekidno prisutna do danas i smatra ga se jednim od najvećih dramskih pisaca svih vremena. Snažan je njegov utjecaj na atensku novu komediju u 4-3. st. p.n.e, rimsku dramu i francuski klasicizam, a u usporedbi s drugom dvojicom velikih grčkih tragičara njegove drame nam danas djeluju najmodernije. 
   
 Kao i ostali dramatičari Euripid preuzima građu iz mitologije. Međutim, on svoje mitske junake i bogove lišava nadnaravne veličine i moći te ih prikazuje kao obične ljude. Oni tako postaju puko dramsko sredstvo. Usredotočivši se na unutrašnja proživljavanja i motive svojih likova, Euripid je promijenio tragediju portretirajući snažne ženske likove nadmoćne muškarcima (Medeja, Hekaba) i likove inteligentnih robova i običnih ljudi. 
 Sačuvano je 17 od preko devedeset Euripidovih tragedija:  Alkestida, Andromaha, Bakhantice (Bakhe), Elektra, Feničani, Hekaba, Helena, Heraklo, Heraklide, Hiketide, Hipolit, Ifigenija među Taurijcima, Ifigenija u Aulidi, Ijon, Mahniti Heraklo, Medeja, Orest  i  Trojanke . Autorstvo osamnaeste tragedije koju mu pripisuje antička tradicija,  Res , danas se osporava zbog stilskih razlika. Sačuvana je i njegova satirska igra  Kiklop , jedina potpuna satirska igra antičke Grčke. Poznato nam je dakle više Euripidovih drama nego Eshilovih i Sofoklovih zajedno. 
   
   
 Zanimljiv je i način na koji su se Euripidove drame sačuvale do našeg doba. Naime, po sedam danas poznatih Eshilovih i Sofoklovih drama njihova su najpoznatija djela sačuvana prepisivanjem kroz stoljeća, dok su se Euripidove drame sačuvale u rukopisu koji je bio jedan od nekoliko svezaka u kojima su njegova djela bila poredana po alfabetskom redoslijedu, te je sadržao samo one drame čiji naslov počinje grčkim slovima od E (eta) do K (kapa)! Dakle, unatoč činjenici da je zahvaljujući  tome danas poznat velik broj njegovih djela, stjecajem okolnosti poznat nam je samo njihov "slučajni" uzorak. 
   
 Uveo je dulji monolog u prologu i sustav  deux ex machina , božanstvo koje nenadano raspleće dramski zaplet spuštanjem na pozornicu uz pomoć posebne naprave. Također je uveo i govor suvremenih ljudi, izbjegavao je suhoparnost, ukrašavanje i apstrakciju. 
   
 * * * 
   
 Euripidova tragedija  Elektra  najvjerojatnije je nastala oko 413-410. godine pr. Kr. Nemamo podataka o njezinom izvođenju na sceni u klasično grčko doba. 
 Karakteristično za Euripida, u središtu je snažni ženski lik Elektre. Prate se zbivanja izazvana Trojanskim ratom, odnosno osveta Elektre i Oresta, djece Klitemnestre i Agamemmnona, zbog majčinog ubojstva oca po povratku iz rata, koje je počinila sa svojim ljubavnikom Egistom, a koji potom i uzurpira mikensko prijestolje. Ubojstvo Agamemnona Klitemnestra pravda kao osvetu za Agamemnonovo žrtvovanje Ifigenije, druge njegove i Klitemnestrine kćeri pred polazak u Trojanski rat. Nakon Orestova povratka iz izgnanstva, on i Elektra ubijaju Egista i Klitemnestru. 
 Postupcima likova ne upravljaju bogovi i sudbina, nego njihove vlastite odluke i strasti. Središnji motivi su lanac osvete i nasilja, koje Euripid  ne odobrava, te krivnja i moralne dvojbe glavnih likova. Od mita Euripid se odmiče postavljajući svoju Elektru u realistički kontekst: ona je od Klitemnestre i Egista prisilno udana za seljaka, da ne bi imala plemenitu djecu koja bi mogla poželjeti osvetu. Mjesto radnje, dakle, nije palača nego seoska koliba. Općenito govoreći, u ovoj tragediji Euripid u najvećoj mjeri napušta herojski prikaz, te likove, njihove motive i zbivanja svodi ga na običnu ljudsku mjeru. 
 Sačuvana jei i Sofoklova tragedija  Elektra , a nije nam poznato čija je napisana ranije. Neki književni povjesničari smatraju da je Sofoklo možda napisao svoju  Elektru  nakon Euripida, želeći vratiti herojsku dimenziju koju je Euripid potkopao. 
   
 
   
 Tekst prema: 
 
 Grčke tragedije ; prev. Koloman Rac, Mladinska knjiga, Ljubljana-Zagreb, 1990. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Preveo:  Koloman Rac 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Euripidova, kao i na prijevod Kolomana Raca, istekla su, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-082-0 
 © 2011. Bulaja naklada d.o.o. 
 
 
 Bilješke 
   
 
 
 
 [1]  Dardan, praotac trojanski. 
 
 
 [2]  Agamemnon. 
 
 
 [3]  Tantal, otac Pelopov, praotac Agamemnonov. 
 
 
 [4]  Agamemnona. 
 
 
 [5]  Luda. 
 
 
 [6]  Da bi baš morala ići po vodu. 
 
 
 [7]  Žena ga je sjekirom ubila u kupelji. 
 
 
 [8]  Ako tko javlja sreću, nada se nagradi. 
 
 
 [9]  Oresto. 
 
 
 [10]  Loksija, Apolon. 
 
 
 [11]  Rječica trojanska. 
 
 
 [12]  Pelij i Osa u Tesaliji, gdje je grad Ftija, rodno mjesto Ahilejevo. 
 
 
 [13]  Tetida je Nerejka, morska božica. 
 
 
 [14]  Rodio se na gori Kileni u Arkadiji. 
 
 
 [15]  Himera. 
 
 
 [16]  Pegas. Vrelo je pirejsko kod Korinta. Belerefont, unuk kralja korintskoga Sizifa, ubi, na Pegasu jašući, neman Himeru. 
 
 
 [17]  Novac. 
 
 
 [18]  Javi kao straža kakva smolenicom. 
 
 
 [19]  Egistu je otac Tijesto. 
 
 
 [20]  Misli deseti dan poslije rađanja. 
 
 
 [21]  Poslije smrti Pelopove zavadiše se sinovi Atrej i Tijesto zbog prijestolja i zamoliše u Zeusa znak. Atrej nađe u stadu svojem zlatoruno janje, ali žena njegova Aeropa ukrade to janje i dade ga Tijestu, kojega je voljela. Atrej baci bestidnicu u more, zakolje Tijestu djecu i priredi mu gozbu. Egisto se spase. S te grozote udari sunce putem natrag. 
 
 
 [22]  Ubija. 
 
 
 [23]  Dioskura. 
 
 
 [24]  Hadov. 
 
 
 [25]  Potok kod Olimpije. 
 
 
 [26]  Za krv. 
 
 
 [27]  Na čelu. 
 
 
 [28]  Egista. 
 
 
 [29]  Za Ifigeniju. 
 
 
 [30]  S Prijamovom kćerju Kasandrom. 
 
 
 [31]  Zbog nedjela nije stradao Egisto, nego Oresto mora živjeti u progonstvu, a Elektra je udana za seljaka. 
 
 
 [32]  Od Ifigenijine. 
 
 
 [33]  Oklop je božici Ateni na prsima obrubljen zmijama, a na srijedi ističe se glava Gorgonina. 
 
 
 [34]  Areopag. 
 
 
 [35]  Halirotije, sin Posejdonov, silovao je kćer Aresovu Alkipu; zato ga Ares ubije, a Posejdon tuži bozima. 
 
 
 [36]  Na kolonu u Ateni. 
 
 
 [37]  Seljaka. 
 
 
 [38]  Gradu Ateni. 
 
 
 [39]  Srda. 
 
 
 
 Sadržaj 
   
 Čin prvi 
 Čin drugi 
 Čin treći 
 Čin četvrti 
 Čin peti 
 Čin šesti 
   
 Bilješke 
 Rječnik 
 Bilješka o piscu 
 Impressum 
 
 
 Lica 
   
 DIOSKURI,  Kastor i Poluks 
 KLITEMNESTRA,  kraljica, žena Agamemnonova, mati Elektrina 
 ELEKTRA,  kći Agamemnonova 
 ORESTO,  sin Agamemnonov 
 SELJAK,  Mikenjanin 
 STARAC GLASNIK 
 ZBOR,  Argivljanke 
 
 
 Čin prvi 
 Pred zoru je. Još je noć. Gorski kraj blizu Arga. Vidi se seljačka koliba. 
    Seljak, muž Elektrin, izlazi. 
 Seljak 
 Oj Argo stari, Inahova vodo ti! 
    Odavde diže vojsku s lađa tisuću 
    I odjedri pod Troju Agamemnon kralj. 
    Pod Idom glavu zemlje ubi - Prijama 
    I slavni onaj grad mu uze Dardanov. [1] 
    U Argo amo stiže, - lađe visoke 
    Sve pune bjehu silnog plijena barbarskog. 
    I ondje bješe sretan, al' u dvoru svom 
    S lukavstva žene Klitemnestre pade on, - 
    Egisto, sin Tijestov, bješe desna joj. 
    On [2]  drevno žezlo Tantalovo [3]  ostavi 
    I umrije, a Egisto zemljom vlada sad 
    I ima ljubu nje'gvu, Tindarovu kćer. 
    U dvoru pusti, kad u Troju otplovi, 
    Oresta sinka i kćer, cvijetak - Elektru. 
    Njeg kradom spase stari oca [4]  hranitelj, 
    S Egistove da ruke jadan ne gine; 
    Na njegu da ga Fočaninu Strofiju, 
    A Elektra u domu oca osta svog. 
    Pa cvijetom kad probuja mladosti joj vijek, 
    Prvaci Helade je prositi navale. 
    On strepeć, sina će boljaru jednome 
    Porodit - osvetnika Agamemnonu, 
    Iz dvora ne pusti je, prosce odbi sve. 
    Al' i to bješe vrelo straha mnogomu, 
    Plemiću kom da tajom djece ne rodi; 
    I dok o glavi njojzi radi okrutnik, 
    Egistu je iz ruke mati istrgne. 
    Za mrtva muža nađe ona izgovor, 
    Al' mržnje se s umorstva djece uplaši. 
    Egisto nato smisli ovo, učini: 
    Jer ko bjegunac sin mu Agamemnonov 
    Iz zemlje ode, zlata onom obeća, 
    Tko smakne ga, a meni dade Elektru 
    Za ženu. Stari moji su Mikenjani, 
    S njih prigovora baš mi biti ne može; 
    Ta koljena su slavna, al' sirotinja 
    Imutkom, a visoku rodu to je grob. 
    Nju malom dade, malen da mu bude strah. 
    Ta da je uze čovjek štovan, ugledan, 
    Probudio bi Agamemnonovu krv, 
    I stigla bi Egista onda osveta. 
    Njoj nikad ja ti - to mi znade Kipranka - 
    Ne kaljah krevet, djevica je uvijek još, 
    Jer stid je mene čedo ljudi mogućih 
    Sramotit, a po rodu nijesam dostojan. 
    I strah me moga po imenu rođaka - 
    Oresta nesretnika, dođe l' jednom on 
    U Argo, jadnu vidi sestre udaju. 
    Tko kaže, da sam luda, kada pod krov svoj 
    Ja mladu primih djevu, a ne takoh se, 
    Taj neka znade, zlom da mjerom srca svog 
    Um trijezan mjeri i da ono [5]  sam je on. 
   
 (Izlazi Elektra s krčagom na glavi.) 
   
   
 SELJAK, ELEKTRA 
 Elektra 
 O crna noći, krilo zvijezda zlatnijeh! 
    Gle krčag nosim - on na glavi sjedi mi - 
    I potoku na vrutak idem sada ja. 
    Al' u toliku bijedu baš ne dospjeh još, [6]  - 
    Egista obijest bozim' otkrit rada bih, 
    Te plač svoj ocu dižem k nebu velikom. 
    Ta ona kuga - mati, Tindarova kći, 
    Iz dvora mene baci mužu za volju, 
    Egistu svome djecu drugu porodi, 
    Oresto i ja - mi smo kući njenoj smet. 
 Seljak 
 A što se mene radi mučiš, jadnice, 
    I kinjiš, a u dobru ti se othrani? 
    Pa zašt' se, kad ti kažem, toga ne kaniš? 
 Elektra 
 Za prijatelja, bozim' ravna, držim te, - 
    Ta u jadu se mome ne naruga ti. 
    A silna je smrtniku u zlu utjeha, 
    Vidara kada nađe, kao što si mi ti. 
    Stog, kol'ko mogu, moram i bez poziva 
    Olakšat breme, lakše da mi nosiš ga, 
    I muke s tobom dijelit; dosta imaš ti 
    Uvani posla, - što ga tu je u kući, 
    Ja sredit moram. S polja težak dođe li, 
    Za nj slast je sve u redu naći u kući. 
 Seljak 
 Al' volja li te, idi! Pa i nije baš 
    Daleko od doma nam izvor. A ja ću 
    Sa volim' zorom u polje i sijat ću. 
    Lijen neće, bio vijek na jeziku mu bog, 
    Bez truda žicu s krajem sastaviti kraj. 
   
 (Elektra ide na vodu, a muž joj u polje. Dolaze Oresto i Pilad s pratnjom.) 
   
   
 ORESTO, PILAD 
 Oresto 
 Od ljudi ja te prvog držim, Pilade, 
    Za vjerna druga, prijatelja, znanca svog; 
    Od druga samo ti Oresta obodri, 
    Egistu kada jade snovah za jade, 
    Jer s onom kugom majkom smače oca mog. 
    Po proročanstvu božjem u kraj argivski 
    Sad stigoh, - nitko ondje za to ne zna još; 
    Ubicam' krvlju krv ću platit oca svog. 
    A noćas tajku pođoh svome na grob ja 
    I suzu prolih, kose srezah uvojak, 
    Nad rakom zaklah janje, pustih krvi mlaz 
    Sve kradom od glavara zemlje, kralja tih. 
    Ne stupih u grad među zide nogom još, 
    Već amo na kraj kraja ovog krenuh ja, - 
    I pozna, u drugi ću ja zamaknut kraj, 
    A drugo - sestru tražim; rad bih sastat se, 
    Da na ruku mi ide kod ubistva tog 
    I kaže jasno, što u gradu zbiva se; 
    U jarmu je, kažu bračnom, djeva nije već. 
    A sad kad Zora bijelo lice pomila, 
    Otezanja se kan'mo, maknimo se kud! 
    Il' orač će se ili žena robinja 
    Ukazat nama, i nju pitat ćemo mi, 
    Na ovom mjestu prebiva l' mi sestra gdje. 
    Al' eno, vidim, ide jedna sluškinja, 
    Na glavi ostriženoj nosi ona trh - 
    Iz vrutka vodu. Sjednimo i pitajmo 
    Tu robinjicu, ne bi l' štogod doznali, 
    Rad čega ovamo smo stigli, Pilade! 
   
 (Zađu u grmlje, a Elektra se vraća s vode.) 
 Elektra 
 Upni - doba je - korak, brzaj! 
    Oh, naprijed, naprijed u suzam', plaču! 
    Ao meni! 
    Kći sam Agamemnonova, 
    Klitemnestra mene rodi, 
    Tindarova mrska kći; 
    Jadnom Elektrom zovu me, 
    Krste građani moji. 
    Uh, muka, jada groznijeh! 
    Života mrska mi! 
    A ti u Hadu počivaš, 
    Agamemnone, oče moj, - 
    Žena te ubi s Egistom. 
    Hajde, plač probudi stari, 
    Razbudi dragost - groznih suza tok! 
    Upni - doba je - korak, brzaj! 
    Oh, naprijed, naprijed u suzam', plaču! 
    Ao meni! 
    A u kojem gradu, domu 
    Prosjačiš mi, brate jadni, 
    A u jadma prebolnim 
    U odajama očinskim 
    Tužnu ostavi sestru? 
    Ah, svani meni jadnici 
    Ti ko spas od muka, - 
    Zeuse, o Zeuse! - oca nam, 
    Krv osveti strahovitu, 
    Dolutajde u Argo! 
    - - - - - - - - - - - - - - - - - - - - - - 
    - - - - - - - - - - - - - - - - - - - - - - 
    Skin, na tle krčag s glave stavi, 
    Glasnim cvilom obnoć da zacvilim 
    Ocu svome, 
    Jauk, lelek začnem - Hada pjesmu! 
    Oče, tebe - ah, u grobu! - žalim, plačem, 
    Suzam' vijek te obdan 
    Pretim, noktom grebem, derem 
    Vrat svoj dragi, mili 
    I po glavi s' ostriženoj 
    S tvoje smrti rukom bijem. 
    Ah, ah! Trgaj glavu! 
    Ko što labud glasno tuži 
    Uz vodu na potočiću, 
    Oca zove premiloga, 
    U podmukloj zamci mreži 
    Smrt što nađe: tako tebe, 
    Oče jadni, ja sad plačem, - 
    Kupelj zadnja tijelo tebi opra, 
    Zagrli te smrti zagrljajem. [7] 
    Ao meni! 
    Oče, gorka udarca li bradve! 
    Gorke l' pletke onom putu tvom iz Troje! 
    Ne dočeka tebe 
    S vrpcama ni vijencim' žena! 
    Dvosjeklim ti mačem 
    Kletu smrt s Egistom spremi, 
    Muža - hulju sebi izbra! 
   
 (Dolazi zbor djevojaka argivskih.) 
 Zbor 
 Kćeri Agamemnonova, 
    Elektra, do seoskoga stana tebi dođoh, 
    Gorštak amo iz Mikene; 
    Javlja: slavu od tri dana 
    Sad oglasili Argivci, 
    I do Here krenut žele 
    Svekolike argivske nam djeve. 
 Elektra 
 Drage, sunce sreće ne sja 
    Srcu mome, nit se jadna 
    Zlatnim gizdam đerdanom, 
    Nit ću s argivskijem nevam' 
    Kolo vodit - prebirat, 
    Igrat, lupat nogom svojom. 
    Svu noć suze ronim, suze su mi bijednoj 
    Vijek i obdan na umu. 
    Gle mi kosu uprljanu, 
    Ove krpe - halju moju! 
    Kraljevnoj zar ovo liči, 
    Agamemnona kćeri, 
    A grad Troju, otac uze? 
    Njega ona se sjeća. 
 Zbor 
 Božica je silna. Dođi, 
    Plašt od mene - gusto tkanje primi i ogrni, 
    Zlatan uzmi nakit, sjaj ljepote! 
    Za boga zar ne mareći 
    Suzam' svojim ti dušmane 
    Svladat misliš? Nećeš cvilom, 
    Molitvom ćeš boga moleć 
    Vedrog danka radost naći, kćerce! 
 Elektra 
 Bog ni jedan za me jadnu, 
    Za jauk, umorstvo staro, 
    Za mog ne haje oca. 
    Ao patnika mi mrtva! 
    Ao patnika živa! 
    Tuđom on se vere zemljom, 
    Težačkome ognjištu se jadan šulja, 
    A sin slavna je oca! 
    A u kolibici bijednoj 
    Ja, sa dvora očinskoga 
    Protjerana, po vrleti 
    Živim, - duša mi vene. 
    U krvavu krevetu se 
    Mati s drugijem grli. 
 
 
 Čin drugi 
 ELEKTRA, ZBOR 
 Zborovođa 
 Helena, a i domu tvom je Helena - 
    Da, sestra majke tvoje, uzrok mnogom zlu. 
 Elektra 
 (Prepadne se, spazi u mraku Oresta i Pilada.) 
   
 Ao meni, žene, - u grlu mi zape plač! 
    Gle stranci neki blizu doma, ognjišta 
    Tu vrebaju i iz zasjede dižu se! 
    Puteljkom bjež'te ovud, ja ću u kuću! 
    Ded skoč'mo, ljudma lupežim' utecimo! 
   
   
 ELEKTRA, ORESTO, PILAD, ZBOR 
 Oresto 
 (Zakrči joj put.) 
 De stani, jadna! Ruke moje ne boj se! 
 Elektra 
 O Apolone! Nemoj, molim, ubit me! 
 Oresto 
 Pogubit ja ću druge - mrže, no si ti. 
 Elektra 
 Bjež, tać se nemoj, kog se taknut ne smiješ! 
 Oresto 
 Al' nema, kog bih s većim pravom tako se. 
 Elektra 
 (Uzmiče.) 
 A zašto s mačem vrebaš blizu doma mog? 
 Oresto 
 Ma stani i čuj! Možda tako zborit ne'š. 
 Elektra 
 Pa stojim. Sva u vlasti sam ti. Jači si. 
 Oresto 
 Od tvoga dođoh brata, - tebi nosim glas. 
 Elektra 
 Oj čojče dragi, zar je živ il' mrtav on? 
 Oresto 
 Ta živ je, - dobro prije sveg sam javit rad. 
 Elektra 
 Da, sreću dobru - plaću za glas ugodan. [8] 
 Oresto 
 To pružam, dijelim nama obadvoma ja. 
 Elektra 
 Gdje luta jadan, jadno prognan, svijetom sad? 
 Oresto 
 Mjestanca grad za nj nema, - to ti mori ga. 
 Elektra 
 Nij' gladan valj'da svakidašnjeg kruha on? 
 Oresto 
 Ta ima ga, al' prognanik je čovjek slab. 
 Elektra 
 A s kakvom ti od njega dođe porukom? 
 Oresto 
 Znat želi jesi l' živa, koja l' živoj kob. 
 Elektra 
 Zar prije svega ne vidiš mi mršav lik? 
 Oresto 
 Od tuge mnoge svenu, - meni stenjat je. 
 Elektra 
 I s glave kosu britvom srezah na skitsku. 
 Oresto 
 Brat i smrt oca tvoga - bit će - more te. 
 Elektra 
 Ao meni! Što mi od njih može draže bit? 
 Oresto 
 Uh, uh! A kako tvoj je prema tebi brat? 
 Elektra 
 Daleko on je, al' i 'vako nam je sklon. 
 Oresto 
 A zašto ovdje izvan grada prebivaš? 
 Elektra 
 Pa udah ti se, stranče, - svadba mi je grob. 
 Oresto 
 Tvog brata žalim. Za Mikenjanina zar? 
 Elektra 
 Kom otac nikad ne pomisli mene dat! 
 Oresto 
 De reci, da čujem i bratu kažem tvom! 
 Elektra 
 Daleko tu pod njeg'vim krovom prebivam. 
 Oresto 
 Govedar je kopač - vrijedan doma tog. 
 Elektra 
 Siromah - dobar, prema meni skroman, svet. 
 Oresto 
 A kakva svetost ovo resi muža tvog? 
 Elektra 
 Još kreveta se moga ne usudi tać. 
 Oresto 
 Zar strah ga nekud boga te prezire? 
 Elektra 
 Obružit roditelje moje ne htjede. 
 Oresto 
 Što svadba takva slast mu, radost ne bješe? 
 Elektra 
 On drži: tko me uda, vlast tu nemaše. 
 Oresto 
 Razumijem, - Oresta, osvete ga strah. 
 Elektra 
 Baš to se boji, još je usto trijezan on. 
 Oresto 
 Ah! 
    Poštenjak to je, hvalom treba vratit mu. 
 Elektra 
 Jest, stigne l' kući onaj, koga nema sad. [9] 
 Oresto 
 Pa mati koja tebe rodi, trpje to? 
 Elektra 
 Ne djeci nego mužu žena voli ti. 
 Oresto 
 A zašto te Egisto tako pogrdi? 
 Elektra 
 Da rodim slaba, zato takvu dade me. 
 Oresto 
 Zar sina osvetnika da ne porodiš? 
 Elektra 
 Da, tako smisli. Za to meni platio! 
 Oresto 
 Al' znade l' majke tvoje muž, da djeva si? 
 Elektra 
 Ne, ne zna! Mukom mučim, tajim njemu to. 
 Oresto 
 (Pokazuje na zbor.) 
 Ko prije slušaju li ove našu riječ? 
 Elektra 
 I moju i riječ tvoju znat će dobro krit. 
 Oresto 
 U Argo dođe li Oresto, - što će on? 
 Elektra 
 To pitaš? Oh, sramote! Nije l' doba već? 
 Oresto 
 Al' dođe l', kako će ubice oca smać? 
 Elektra 
 Nek drzne se, kako se dušmani drznuše! 
 Oresto 
 Zar mater bi usudila se ubit s njim? 
 Elektra 
 Baš istom bradvom, s koje otac izdahnu. 
 Oresto 
 Da kažem njemu? Je li tvrda tvoja riječ? 
 Elektra 
 Oh, mrijet sam rada, majke krv kad prolijem! 
 Oresto 
 Uh! 
    Oresto da je blizu pa da čuje to! 
 Elektra 
 Al', strance, da ga vidim, ne prepoznah ga! 
 Oresto 
 Ta nije čudo, - mlada s mladim rasta se. 
 Elektra 
 Od dragih mi tek jedan može poznat ga. 
 Oresto 
 Zar onaj, tko ga - kažu - smrti izbavi? 
 Elektra 
 Jest, starac - stari, davni očev učitelj. 
 Oresto 
 A nađe l' počin, grobak mrtvi otac tvoj? 
 Elektra 
 Pa, nađe, kako nađe, - bačen iz kuće. 
 Oresto 
 Ao meni, što to reče! Ta i samilost 
    Sa tuđih jada dira ljude u srce. 
    Ded kaži, da znam i da bratu nosim tvom 
    Te glase tužne, al' ih mora - mora čut. 
    U glupa nikad nema srca, sućuti, 
    Već tek u mudra, - pa i nije bez štete, 
    U mudrih kad je pamet odveć mudra baš. 
 Zborovođa 
 U duši i ja isto želim, kao on. 
    Daleko od grada sam, ne znam za jade 
    U gradu, zato i ja sada želim čut. 
 Elektra 
 Pa treba l', kazat ću, a treba prijeku 
    Kazivat tešku svoju i svog oca kob. 
    Kad riječ mi, stranče, mamiš, molim te, 
    Orestu javi moj i moga oca jad, - 
    U kakvoj halji dane vani trajem ja, 
    Kolikog gada puna sam i kakav krov 
    Sad mjesto dvora kraljevskoga krije me! 
    Pa sama s trudom halje čunkom sebi tkam 
    Il' bilo bi mi tijelo nago, bez halje - 
    I sama sebi nosim vodu s potoka. 
    Od djevojaka gola, bosa stidim se 
    Nit idem k žetvi, slavi, kola klonim se; 
    I Kastora se stidim, - dobra roda bjeh, 
    Za nj snubili me, dok ne ode k bozim' još. 
    U plijenu frigijskome sjedi mati mi 
    Na prijestolu, a robinjice azijske, 
    Što otac ote ih, uz prijesto stoje joj, - 
    Plašt idski njima kopča zlatna sapinje. 
    A crna krv još ocu gnjili pod krovom, 
    A tko ga smače, na kola se ista taj, 
    Ko otac, penje, na njima se vozika 
    I krvavijem rukam' hvata žezlo on, 
    S kim na vojsku s Helenma krenu babo moj, 
    I gizda se. A grob eno Agamemnonov 
    Pust leži, - žrtve mrče on još ne primi: 
    Suh, bez svakoga uresa mu stoji hum. 
    A vina nakitiv se dični majke muž 
    Po grobu skače, igra - tako kaže svijet - 
    Pa kamom kamenuje očev grobni kam 
    I 'vakvu o nama ti smije zborit riječ: 
    "Gdje sin je Orest? Junački li glavom sam 
    Grob tebi brani!" Tako se ruga odsutnom. 
    Al', stranče, molim te, de javi njemu to! 
    Poručuju mu mnogi, tumač sam im ja, - 
    Jest, ruke, jezik, srce moje kukavo 
    I glava ostrižena, a i otac mu. 
    Sramote l', - otac cijelu satre Frigiju, 
    A jednog on da jedan neće smaknut moć, 
    A mlad je mladić i od oca boljega! 
 Zborovođa 
 Al' vidim evo čojka, - muž je, velim, tvoj. 
    On muku svrši, te se kući vraća sad. 
   
   
 ELEKTRA, ORESTO, PILAD, SELJAK, ZBOR 
 Seljak 
 Hej! Kakve to na vratim' vidim strance ja? 
    A po što došli mom kućerku seljačkom? 
    Il' traže, trebaju li mene? Ružno je 
    Za ženu stajat među ljudma mladijem. 
 Elektra 
 O meni, dragi, nemoj sumnje gajit ti! 
    Riječ - istinu ćeš saznat. Ko glasnici mi 
    Ti stranci stigli, - od Oresta nose glas. 
    Al', stranci, dajte riječi te oprostite! 
 Seljak 
 Što kažu? Zar je živ još, gleda l' svjetlo, dan? 
 Elektra 
 Po riječi bar, - a kažu, što im vjerujem. 
 Seljak 
 A ima l' i na umu oca i jad tvoj? 
 Elektra 
 Pa to se nadam, - al' je čovjek izgnan slab. 
 Seljak 
 A s kakvim došli glasom od Oresta tvog? 
 Elektra 
 Njih posla on, da vide moju bijedu svu. 
 Seljak 
 Pa vide jedno, - drugo valj'da reče im? 
 Elektra 
 Ta znadu, - ništa baš im ne zatajih ja. 
 Seljak 
 Pa zašto davno vrata ne otvori im? 
    Ded uđ'te pod krov! Mjesto riječi lijepijeh 
    Vi dare primit ćete, moj što krije dom. 
 (Pratnji.) 
 Vi, sluge, nos'te prtljag k meni u kuću! 
 (Orestu i Piladu.) 
 Ne kratite se, kada dragi dođoste 
    Od draga! Ako jesam i siromah ja, 
    Zacijelo neću ćud pokazat prostačku. 
 Oresto 
 Oj, boga t', je li to muž, braka što se tvog 
    Sveđ čuva, - neće da Oresta obruka? 
 Elektra 
 Jest, taj se mužem zove meni, jadnici. 
 Oresto 
 Ah! 
    Za plemenitost nema znaka jasna baš, 
    Jer prevrat se u ćudma ljudskim znade zbit, 
    U plemenita oca sina vidjeh već 
    Nitkova, a u rđe djecu čestitu; 
    U duši gavanovoj vidjeh gladnu glad, 
    U tijelu uboškome zlatno srce, ćud. 
    Po blagu? Loša suca sebi uzet ćeš. 
    Po uboštvu li? Ranu i siromaštvo 
    Na sebi nosi, - i s bijede uči čojka zlu. 
    Na mejdan ho'š li? Tko će koplju na pogled 
    Svjedokom biti, o poštenju izreć sud? 
    To pustit slijepo sreći bit će najbolje. 
    Taj čovjek nit je velik med Argivcima 
    Nit doma svog se glasom, slavom koči on, 
    Al' opet od mnogoga, vidim, bolji je. 
    Zar vi, što puni šupljih misli lutate, 
    Opametit nećete se? Ljude ćete zar 
    Po društvu sudit, plemenite po kući? 
    U gradu, dvoru sjajno žive takovi, - 
    Al' meso pusto bez srca ti ures je 
    Tek trgu. Koplja neće jaka mišica 
    S junaštvom većim nego slaba dočekat, - 
    Do ćudi i do srca hrabra stoji to. 
    Al' sinu Agamemnonovu za volju - 
    Mi rad njeg došli, - bio tu il' ne bio. 
    Ded poziv prihvatimo! Sluge pod krov taj 
    Unići nam je! Bio mi siromah taj 
    Domaćin bolji, draži, no bogataš je! 
    Ja hvalim mili doček toga čovjeka 
    I od srca bih rado, brat da mene tvoj 
    Sav sretan preko praga sretna vodi sad. 
    A možda će i doći. Loksijina [10]  riječ 
    Jest stalna; što svijet gata, za to - briga me. 
   
 (Otiđu u kuću sa slugama svojim.) 
   
   
 ELEKTRA, SELJAK, ZBOR 
 Zborovođa 
 Sad većma nego prije radost, Elektra, 
    Grud, srce grije nama, - možda sreća će, 
    Što jedva puže, sad pokročit snažnije. 
 Elektra 
 O jadni, kada bijedu doma svoga znaš, 
    Zašt' eno primi goste veće, no si ti? 
 Seljak 
 Što onda? Jesu l' kako s' čini, čestiti, 
    Ugodit mrva zar, ko hrpa, neće im? 
 Elektra 
 Kad već suma smetnu svoje uboštvo, 
    Hajd' starom, milom, hranitelju oca mog, - 
    Na međi zemlje argivske i spartanske 
    Do vode Tanaja za stadom ide on, 
    Jer iz grada ga potjeraše, baciše. 
    Daj reci, neka kući našoj dođe on 
    Pa gostima za gozbu nek ponese što! 
    Veselit će se, zahvaljivat bozima, 
    Kad čuje: živ je dječak, što ga spase on. 
    Iz očinskoga doma dobit nećemo 
    Od majke ništa. Gorak bi joj bio glas, 
    Kad jadna čula bi, Oresto da je živ! 
 Seljak 
 Al' ako te je volja, ja ću starcu to 
    Doglasit. A ti brže idi u kuću, 
    Priređuj sve unutra! Žena, traži li, 
    Za gozbu baš će mnogi naći zalogaj. 
    A, ima - ima još toliko u kući, 
    Da hranom mi ih prehranimo jedan dan. 
 (Elektra ide u kuću.) 
 U takvoj zgodi, kada misli slete me, 
    Eh vidim, blago da imade silnu moć, - 
    Jest, dragim dijeli, troškom tijelo može spast, 
    Kad bolest hrupi; al' o hrani radi l' se 
    Za danak jedan, malo vrijedi, - čovjek sit, 
    I bogat i siromah, jednak ima dijel. 
 (Otiđe.) 
 Zbor 
 Slavne lađe, pod Troju što jednom, 
    Veslm' nebrojenim 
    Voziste sa Nerejkama čete, 
    A uz mrke kljune dupin, 
    Prijak svirke, bacaše se 
    I igraše, 
    Prateć Tetidina sina - 
    Laka skoka Ahileja 
    S Agamemnonom u Troju, 
    Simoentu [11]  na obale. 
   
 Nerejke sa eubejskoga žala 
    Krenu sa nakovnja zlatna 
    Oružje sa štitom - Hefesta muku 
    Nose; goru Pelij prijeđu 
    I do sveti podno Ose, [12] 
    Vila vise, 
    Djeva dom, gdje otac vitez 
    Othrani Helenma diku, 
    Morsko čedo Tetidino, [13] 
    A Atridma munju brzu. 
    Jedan iz Troje u luku Nauplij stiže, - 
    Za tvoj, Tetidin sine, 
    Štit ja slavni od njega 
    Saznah, krugom da okolo 
    Likovi, strašila strašna su 
    Skovana 'vako: 
    Po obodu se štita okruglog 
    Perzej glavosječa nad more 
    Krilatijem nogam' vinu 
    I Gorgonu - skota drži; 
    Uza nj Hermo, glasnik Zeusov, 
    Sin se Majin, gorštak [14]  desi. 
    Štitu golemu na srijedi sredine sjaji 
    Žarkog sunca kolut 
    S onim krilatim konjma; 
    Zvijezda rojevi na nebu - 
    Plejade, Hijade strava su 
    Hektora oku. 
    A sfinge pančam' dičan nose plijen 
    Na šljemu, od zlata kovanu, 
    A na oklopu na grudima 
    Lavica [15]  sve trkom trči, 
    Ognjem dišu ralje njene, - 
    Pirensko gle gleda ždrijebe. [16] 
    U krvavu eno boju 
    Sve po četir' konja skaču, - 
    Crn im oko leđa prah se vije. 
    Vođu takvih kopljanika 
    Ubi, Tindarova kćeri, 
    Ubi muža, zlobna ljubo! 
    Zato jednom smrt će tebi 
    Nebesnici poslat. Još ću - 
    Još krv mačem prolivenu 
    Pod krvavim spazit grlom! 
   
 (Dolazi starac, učitelj Agamemnonov.) 
 
 
 Čin treći 
 STARAC, DOMALA ELEKTRA, ZBOR 
 Starac 
 Gdje - gdje je mlada, časna moja gospođa, 
    Kći Agamemnona mi, kog othranih ja? 
    Oh, strma l' uzlaza mi amo kući toj, - 
    Za narovana starca teško popet se! 
    Al' opet treba da do dragih svojijeh 
    Dovučem grbu, klecavo si koljeno. 
 (Elektra izlazi.) 
 O kćerce, baš zatekoh tebe kod kuće. 
    Gle dođoh, od blaga ti svoga nosim ja 
    Iz stada mlado, uzeh ga ispod sise; 
    Kolače nosim, sira skupih iz suđa 
    I stara ponijeh vina, dara Bakhova, - 
    Božanski miri, zera ga je, al' će se 
    Njeg čaša slatko smiješat s pićem slabijim. 
    Nek ovo nosi tkogod gostim' u kuću! 
    Ja ovim dronjkom - haljom svojom oči si 
    Što orosi ih suza, otrt želim još. 
 Elektra 
 A zašto, starče, oko tebi zali se? 
    Moj jad te darnu poslije duga vremena? 
    Il' jadan izgon mi Orestov plačeš sad 
    I oca moga, kog na rukam' drža ti 
    I zalud sebi, dragim svojim othrani? 
 Starac 
 Da, zalud, - ali opet ne odoljeh ja, 
    Te evo uz put pođoh njemu na grob sad; 
    Ne nađoh nikog, zato padoh, zaplakah, 
    Odriješih mijeh, što za goste ponesoh ga, 
    I žrtvu izlih, mrčom osuh sav mu grob. 
    Na humku žrtvu, ovcu ja crnorunu, 
    Krv istom prolivenu, i još uvojak, 
    Sa glave plave srezan, spazim, ugledam. 
    I začudim se, kćerce, tko to sjeti se 
    I na grob dođe, tu iz Arga neće bit 
    Već možda negdje stiže bratac tvoj 
    I s kukava se snebi groba očeva. 
    Ded gledaj kosu i sa svojom poredi, 
    Da l' nije s odrezanom iste boje baš; 
    Ta svima, što po ocu su ti jedna krv, 
    Na tijelu mnoga sličnost desiti se zna. 
 Elektra 
 Ko čovjek mudar, starče, ti ne govoriš, 
    Kad misliš, u zemlju da krišom stiže brat, 
    On - junak da Egista strahom straši se! 
    Pa kako će se muška slagat vitica, 
    U rvalištu što poraste junačkom, 
    Sa ženskom, što pod češljem? Nije moguće. 
    U mnogih kovrčicu jednaku ćeš nać, 
    A nijesu, starče, jedne iste krvi rod. 
 Starac 
 U stopu hajde stupi, vidi crevlje trag, 
    Ne pristaje li, kćerce, nozi tvojoj baš! 
 Elektra 
 Al' kako može biti nogu otisak 
    U kršu tvrdu? Ako se i desi to, 
    U dvoje braće - u brata i sestre ti 
    Bit noga neće ista, muška jača je. 
 Starac 
 Pa ne'š li brata, ako domu stigne on, 
    Po tkanju poznat, koje satka čunak tvoj, 
    A ja ga u njem nekad smrti ugrabih? 
 Elektra 
 Zar ne znaš, da sam, kad Oresto pusti dom, 
    Još mala bila? Al' i ako tkanja tkah, 
    Gdje on će, onda dijete, sada isti plašt 
    Na sebi imat? Halja s tijelom može l' rast? 
    Il' stranac na grob smilova se, skide vlas, 
    Il' zemljak, domar neki kradom od straže. 
 Starac 
 A gdje su stranci? Ja bih rado vidjet ih, 
    A onda da ih pitam za brata ti tvog. 
 Elektra 
 Baš eno nagla kroka kroče iz kuće! 
 Starac 
 Gospoda su doduše, al' to varat zna, - 
    Ta mnogi gospodskog su roda, al' su zli. 
    No ipak strancim' tijem "zdravo!" kličem ja. 
   
   
 ELEKTRA, STARAC, ORESTO, PILAD, ZBOR 
 Oresto 
 Pa zdravo, starče!  (Elektri.)  Kakav to je prijatelj - 
    Taj stari, suhi kostur ljudski, Elektra? 
 Elektra 
 On oca moga, stranče, diže na noge. 
 Oresto 
 Što veliš? Taj zar kradom brata spase tvog? 
 Elektra 
 Jest, taj ga spase, ako jošte živ je on. 
 Oresto 
 Ah! 
    A što me motri, ko da gleda svijetli lik 
    Od srebra? [17]  Ili drži, da sam sličan kom? 
 Elektra 
 Orestu se, bit će, u vršnjaku raduje. 
 Oresto 
 Baš čojku dragu. Al' što kruži okolo? 
 Elektra 
 I ja to sama, stranče, gledam, čudim se. 
 Starac 
 Daj mol' se bozim', časna kćerce Elektra, 
 Elektra 
 A za što? Zar za ovo ili drugo što? 
 Starac 
 Jer primi blago drago, što ga nuđa bog. 
 Elektra 
 (diže ruke.) 
 Gle, zovem boga. Al' što kažeš, starče moj 
 Starac 
 De gledni, dušo, tog tu - zjenu oka svog! 
 Elektra 
 Već davno strah me, nijesi l' s uma sašo ti. 
 Starac 
 Zar s uma sađoh, jer ti brata gledam tvog? 
 Elektra 
 A kakvu, starče, riječ to reče nenadnu? 
 Starac 
 Oresta Agamemnonova da gledaš! 
 Elektra 
 Znak kakav vidje, te ću njemu vjerovat? 
 Starac 
 Požiljak do obrve, - jednom s tobom on 
    U domu lane pogna, pade, rani se. 
 Elektra 
 Što veliš! Vidim eno znamen pada mu. 
 Starac 
 Pa onda s' kratiš grlit brata predragog? 
 Elektra 
 Ne više, starče! Srce moje vjeruje 
    Tom znaku.  (Zagrli Oresta.)  Svanu jednom! 
    Preko nade te sad grlim - 
 Oresto 
 I ja tebe jednom s vremenom. 
 Elektra 
 I nikad ne mislih! 
 Oresto 
 Ni ja se ne nadah. 
 Elektra 
 Pa ti si onaj? 
 Oresto 
 Da, ja - pomoć jedina, 
    Izvučem li sad mrežu, kojom lovim lov. 
    To uzdam se, a krivda l' pravdu nadvlada. 
    U bogove već vjerovati ne treba. 
 Zbor 
 Dođe, dođe, kasni - kasni danče moj, 
    Granu i pokaza gradu tom 
    Jasni vatre znak, [18]  - on bijegom davnijem 
    Jadan naže s dvora očinskog, 
    Tumaraše. Tebe, našu pobjedu, 
    Vodi bog, da neki bog. 
    Dajde, draga, daj 
    Ruke digni, digni glas, 
    Šalji k nebu, bozim' molitvu, 
    Da ti sreća sreća sad 
    Brata putem u grad isprati. 
 Oresto 
 Pa dobro. Milo, drago pozdraviste me, 
    A poslije ćemo se opet odat radosti. 
    A ti mi, starče, - ta u dobar dođe čas - 
    Daj kaži, kako da se ubici oca svog 
    I majci, drugi braka kleta, osvetim! 
    U Argu ima l' duša meni odana? 
    Il' svega nesta, ode baš ko sreća mi? 
    Pa s kim ću? Hoću l' obnoć ili obdan ja? 
    I kojim putem na dušmana da krenem? 
 Starac 
 U bijedi, sinko, prijatelja nema ti. 
    Ta rijetko je našašće, blago za nas to, 
    Kad dobro i zlo s nama skupa dijeli tko. 
    A ti -jer prijatelji odvrgoše te, 
    I nade ti ne osta - čujde mene, znaj: 
    U ruci, sreći tvojoj sva je tebi moć, - 
    Dom oca svog ćeš i grad tako primit svoj. 
 Oresto 
 Pa kako ćemo radit, tom dovinut se? 
 Starac 
 Tijestova ćeš sina [19]  ubit i majku. 
 Oresto 
 Do vijenca stigoh - kako ću ga pobrat ja? 
 Starac 
 Da u grad uđeš, - ništa nećeš opravit. 
 Oresto 
 Zar četom, desnicom je straže jači on? 
 Starac 
 Ti pogodi. U strahu je i ne spi baš. 
 Oresto 
 Pa neka! A ti, starče, dalje svjetuj me! 
 Starac 
 Pa čuj me! Baš sad nešto na um pade mi. 
 Oresto 
 De kaži nešto dobro, a ja da čujem! 
 Starac 
 Egista vidjeh, kada iđah ovamo. 
 Oresto 
 Riječ prihvaćam. Na kojem mjestu vidje ga? 
 Starac 
 Tu blizu - u polju, gdje konji pasu mu. 
 Oresto 
 Što radi? Vidim nadu sad u jadu svom. 
 Starac 
 On vilam', čini se, žrtvu spremaše. 
 Oresto 
 Za uzgoj djece ili za rod budući? 
 Starac 
 Znam jedno samo: blago bješe spravan klat. 
 Oresto 
 S koliko ljudi? Ili sam sa slugama? 
 Starac 
 Argivca ne bi, - bješe sama družina. 
 Oresto 
 A ima l', starče, koga, tko će poznat me? 
 Starac 
 Ma sluge su, što nikad ne vidješe te. 
 Oresto 
 A hoće l' nama, svladamo li, skloni bit? 
 Starac 
 To svojstvo ropsko je, - u prilog tebi je. 
 Oresto 
 A kako bih se njemu primakao ja? 
 Starac 
 Daj idi 'nako, kod žrtve da spazi te! 
 Oresto 
 Do samog puta, mislim, ima polje on. 
 Starac 
 Kad vidi tebe, na čast k sebi zvat će te. 
 Oresto 
 Eh, nemila li gosta, ako htjedne bog! 
 Starac 
 A onda prema zgodi smišljaj, radi sam! 
 Oresto 
 Ti reče dobro. A gdje je mati mi? 
 Starac 
 U Argu. Ali skoro će na gozbu doć. 
 Oresto 
 A što ne krenu majka s mužem od kuće? 
 Starac 
 Ta osta, jer se boji, karat će je puk. 
 Oresto 
 Razumjeh, - vidi, poprijeko je gleda grad. 
 Starac 
 Da, tako ti je, - na zlu ženu mrzi svijet. 
 Oresto 
 A kako nju ću i njeg smaknut zajedno? 
 Elektra 
 Ubistvo ću izvršit na materi ja. 
 Oresto 
 I ono drugo - dat će sreća - uspjet će. 
 Elektra 
 Jest, nas je dvoje, ovaj neka pomogne! 
 Starac 
 Pa hoću. Ali kako majci smisli smrt? 
 Elektra 
 Hajd' idi, starče, ovo Klitemnestri kaž': 
    U babinam' sam - javi! - muško rodi se. 
 Starac 
 Zar davno - reć ću - rodi ili nedavno? 
 Elektra 
 Kaž', kol'ko treba rodilji, da se očisti. [20] 
 Starac 
 Pa što će to pridonijet smrti majčinoj? 
 Elektra 
 Kad čuje za babine moje, doći će. 
 Starac 
 A kako? Mari l' - misliš, kćerce - za te što? 
 Elektra 
 Jest. Suze će mi ronit na čast rođaju. 
 Starac 
 E, možda. Ali na riječ onu vrati se! 
 Elektra 
 Kad dođe, očevidno mora ona past. 
 Starac 
 Da, samo nek na vrata uđe u kuću! 
 Elektra 
 Pa zaista će lako u Had ona sać. 
 Starac 
 Doživjet da je meni to, a onda mrijet! 
 Elektra 
 Al' prije svega, starče, put pokaži tom! 
 Starac 
 Zar tamo, gdje Egisto bozim' žrtvuje? 
 Elektra 
 Tad idi k majci, nosi moju poruku! 
 Starac 
 Iz usta tvojih riječ da sluša, mislit će. 
 Elektra 
 (Orestu.) 
 Na tebi red je sad, - ubistvo izbra ti. 
 Oresto 
 Pa idem, ako meni put tko pokaže. 
 Starac 
 Pa ja ću od srca te rado otpratit. 
 Oresto 
 Otaca Zeuse, stravo mojih dušmana, - 
 Elektra 
 I Hero, gospo žrtvenika mikenskih - 
 Oresto 
 Pobijedit daj nam, ako s pravom tražimo! 
 Elektra 
 Daj njima, osvetom da oca osvete! 
 Oresto 
 Daj smiluj nam se! Jadno li postradasmo! 
 Elektra 
 Daj smiluj se na porod, na potomke si! 
 Oresto 
 Pa i ti, oče, kome pakost spremi grob, - 
 Elektra 
 I Zemljo, gospo, kojoj ruke pružam ja, 
 Oresto 
 Daj brani, brani ovu djecu premilu! 
 Elektra 
 Sad idi, svak će mrtvac u pomoć ti bit, - 
 Oresto 
 Što s tobom Frižanina kopljem pobiše. 
 Elektra 
 I koji mrze na grijeh kletih grješnika. 
 Oresto 
 Ču l', oče, kog mi majka grozno priredi! 
 Elektra 
 Sve - znam ja - čuje otac. Al' je doba ić. 
    I ja ti velim još: Egista smakni mi! 
    Jer padom smrtnim padneš li mi nadrvan, 
    Tad i ja umrijeh, živa - znadi! - nijesam već; 
    Po glavi ću se mačem shvatit dvosjeklim. 
    Sad u kuću ću poći i priredit sve. 
    O tebi glas kad dobar, sretan stigne mi, 
    Sva kuća će mi klikom kliknut; umreš li, 
    To protivno će zbit se. To ti velim ja. 
 Oresto 
 Sve znadem. 
 Elektra 
 Zato junak treba da budeš. 
    A vi ćete mi, ženske, dobro pripazit 
    Na kriku boja toga. Ja ću stražit sveđ, 
    Mač rukom svojom držat spravno na udar, 
    Jer svladana dušmana neću nikada 
    Svog tijela predat, da se svete, gaze ga. 
   
 (Oresto otiđe sa starcem, Piladom i pratnjom, a Elektra krene u kuću.) 
 Zbor 
 Ispod matere nježne 
    U brdima argivskim uze jednom - 
    Drevne priče glas nam priča - 
    Krasno janje zlatna runa [21] 
    Pan-bog, naših polja čuvar; 
    Pjesmu zvučnu, miloglasnu 
    U složenu sviraše sviralicu. 
    Na kamenim stubam' 
    Glasnik stade, kliče: 
    "Na trg, na trg, Mikenjani! 
    Hajd'te da vidite vladara sretnih čudo, 
    Čudo i strašilo!" 
    Slavom kolo slavljaše dom Atrida. 
    Zlatni se otpiru hrami, 
    Na žrtvenicim' po Argu gradu 
    Ognja plamen buktom bukti, 
    Sviralica, Muza sluga, 
    Prekrasnim se glasom glasi; 
    O janjetu tom se zlatnom 
    Pjesma mila na čast Tijestu ori. 
    Milovanjem tajnim 
    Atrejevu ljubu 
    Smami, k sebi u dvor 
    Prenese čudo i na trg je vrati, vikne, 
    Janje zlatoruno 
    Rogato u domu da ima svome. 
    Onda, ali onda Zeus-bog 
    Sjajni put okrenu zvjezdam', 
    Sunca žarkog krenu svjetlost, 
    Bijeli maknu obraz Zori; 
    Večernijem goni krajem, 
    Plamom, žarom božjim pali; 
    Oblak kišni k sjeveru se miče, 
    Suha Amonova sijela [22] 
    Bez kapi ti rose skaplju; 
    Bog im dara, kišice krasne, ne da. 
    Tako se priča, ali ja ti 
    Slabo vjerovati mogu, 
    Sjedište da vruće, zlatno 
    Sunce krenu i promijeni 
    Na štetu i bijedu ljudma, 
    A rad jednog grijeha ljudskog. 
    Strašne priče korisne su svijetu, 
    Boga štovat one uče. 
    Ti ih, sestro braće slavne, [23] 
    S uma smetnu, pogubi muža svoga. 
 Zborovođa 
 Ha, ha! 
    Zar, drage, čuste? Il' je pusta varka to? 
    Zar ne gruhnu ko ispod zemlje Zeusov [24]  grom? 
    Čuj! Ne ječi li jekom jasnom uzdah, vaj? 
    O gospo, Elektra, izađi iz kuće! 
 
 
 Čin četvrti 
 ELEKTRA, ZBOR 
 Elektra 
 A što je, drage? Kakva sreća služi nas? 
 Zborovođa 
 Ma ne znam doli jedno, - smrtni čujem krik. 
 Elektra 
 Čuh i ja izdaleka, a i opet čuh. 
 Zborovođa 
 Glad izdaleka dopire, al' jasan je. 
 Elektra 
 Egistov li je jauk ili dragih mi? 
 Zborovođa 
 Ne znadem, - stoji vika, graja glasova. 
 Elektra 
 Smrt meni riječ je tvoja. Što još časimo? 
 (Trgne mač da se probode.) 
 Zborovođa 
 De stani, stalno dok ne saznaš udes svoj! 
 Elektra 
 Ne mogu, - svladani smo. Gdje je glasnik nam? 
 Zborovođa 
 Pa doć će, - kralja ubit nije lako baš. 
   
 (Bane glasnik.) 
   
   
 ELEKTRA, GLASNIK, ZBOR 
 Glasnik 
 O lovor-vijenče, krasne djeve mikenske, 
    Oresto pobijedi svim dragim javljam to. 
    Po zemlji leže krvnik Agamemnonov, 
    Egisto. Sad zahvalit treba bozima. 
 Elektra 
 A tko si? Kako glasu tvom da vjerujem? 
 Glasnik 
 Zar gledaš, a ne poznaš slugu brata svog? 
 Elektra 
 Oh, dragi, od stra silnog na prepoznah ja 
    Tvog lica, - sad te poznam. Što to veliš ti? 
    Zar mrtav je ubica mrski oca mog? 
 Glasnik 
 Jest, mrtav, - dvaput kažem, kad ti godi to. 
 Zborovođa 
 O bozi! Dođe jednom, Pravdo svevidna! 
 Elektra 
 Na koji način, kojim redom smače on 
    Tijestova mi sina? To bih rada čut. 
 Glasnik 
 Odavde ispod krova kada krenusmo, 
    Do utrenika, koloteka stigosmo. 
    Tu dični desio se vladar mikenski. 
    Po vrtovima natopljenim šetaše 
    I nježne mrče stručak braše za glavu. 
    Kad spazi, vikne: "Zdravo, stranci! Tko ste vi? 
    A otkud dolazite? Iz kog kraja ste?" 
    Oresto će: "Tesalci mi smo. Na Alfej [25]  mi 
    Olimpijskom idemo Zeusu žrtvovat." 
    Egisto, kad to čuje, 'vako prozbori: 
    "Na časti treba da mi gosti budete 
    Vi danas, po slučaju vilam' goveda 
    Za žrtvu koljem, - zorom uranite li, 
    Baš tako ćete stić. Al' hajdmo u kuću!" - 
    To reče, k jednu za ruku nas uhvati 
    I vodi - "odbit, kratit to mi nemojte!" 
    A u kući kad bjesmo, ovo kaza on: 
    "Za pranje brže strancim' vode podaj tko, 
    Do vode svete jer će stat uz žrtvenik!" 
    Oresto će mu: "Baš se sada oprasmo - 
    Iz potočića bješe voda bistrica. 
    Egisto, smije l' tuđin žrtvu s domaćim 
    Prikazat, rad sam, kralju, ne kratim se ja." 
    Na riječi te se nitko ne obazre već. 
    I koplje sluge, straža gospodara svog, 
    Tad odlože, svi posla rukam' hvate se. 
    I zdjelu [26]  nose, drugi dižu košare, 
    A treći vatru lože i na ognjište 
    Već kotle meću, - jekom ječi kuća sva. 
    Muž majke tvoje soli, brašna uze tad, 
    Na oltar sasu, riječi 'vakve izusti: 
    "Oj vile gorske, meni, ženi kod kuće, 
    Tindaridi mi dajte često žrtvu klat 
    I sreću, ko sad, dijel'te, bijedu dušmanim'!" 
    A gospar moj bez glaska, tiho s' molio, 
    Dom očev da dobije. Nož iz košare 
    Egisto vadi, dlaku [27]  juncu odreže, 
    U svetu vatru rukom baci desnicom; 
    I sluge dignu june, na ramenma im 
    On zakolje ga, kaže ovo bratu tvom: 
    "U Tesalaca se vještina diči ta, 
    Raščinit krasno kada bika znade tko 
    I krotit konja. Stranče, uzmi gvožđe, nož, 
    Pokaži, o Tesalcim' glas da ne laže!" 
    On rukom dobro kovan dorski zgrabi nož, 
    Sa pleći vrže krasan, kopčom kopčan plašt; 
    Za poso uzme si Pilada u pomoć 
    I makne sluge, hvati junca za nogu 
    Pa rukom upne se, meso bijelo odgali; 
    I brže sadre kožu, nego na kolim' 
    U trkalištu trkač dvaput projuri, - 
    I eno utrobe! Egisto uzme drob 
    I gleda, jetra nijesu jedra, cijela sva, 
    A grane, žile i klijet žuči nablizu - 
    Sve motriocu tešku kaže nesreću, 
    I namršti se. Gospar njega zapita: 
    "Što klonu duhom?" "Stranče, zasjede me strah 
    Izvana. Najljući je dušman, protivnik 
    Na svijetu domu mom sin Agamemnonov." 
    A on će: "Lukavstva bjegunčeva te strah, 
    A kralj si gradu? Ne će l' donijet meni tko 
    Nož ftijski mjesto dorskog, da presiječem grud. 
    Da žrtvu ogledamo, tad se častimo?" 
    I uze, udri. Džigerice izvadi 
    Egisto, premeće ih, gleda, - naže se, 
    A na prste se nožne brat tvoj osovi, 
    U hrbat udari ga, probi leđa, zglob, 
    I sav se amo tamo praćakat trže trup; 
    U krvi se koprca, - teško izdiše. 
    A sluge kada vide, koplju skoče svom, 
    S dva da se četa bori. Opru s' junački 
    Oresto, Pilad svojim tresuć kopljima. 
    Oresto vikne: "Gradu ovom ne stigoh 
    Ko dušman kakav, a ni moja pratnja mi. 
    Ubici oca svoj se sad osvetih ja - 
    Oresto jadni. Al' ne ubijajte me, 
    Mog oca sluge stare!" Pa kad čuše riječ, 
    Sva koplja spuste. Jedan stari starac ga 
    Sa dvora pozna. Nato mahom smjesta svi 
    Tvog brata milog glavu vijencem vjenčaju, 
    Vesele s', kliču. Ide sada, dolazi, 
    Da glavu pokaže ti, - ne Gorgoninu, 
    Već dušmanina tvog Egista. Smrću on 
    Krv za krv s kamatama gorkim plati sad. 
 Zbor 
 Ded, u kolo, drage, u kolo! 
    Ko lane skokom lakim 
    Do neba mi sa dragošću skači! 
    Dobit - vijenac puno ljepši, 
    No na vodi Alfeju se daje, 
    Brat tvoj steče. Ali uz kolo mi 
    Pjesmu pobjednicu sada pjevaj! 
 Elektra 
 O svjetlo, sjajna kola, konji sunčevi, 
    O zemljo, mrače, što ga dosad gledah ja! 
    Sad oko mi je, pogled k nebu slobodan, 
    Egisto pade, krvnik ljuti oca mog. 
    Ded, drage, sve, što imam i što dom mi moj 
    Za nakit glavi krije, sada iznijet ću 
    I glavu kitit pobjedniku bratu svom! 
 (Ide u kuću.) 
 Zbor 
 Ti za glavu nakit nosi sad, 
    A naše dotle kolo 
    Igru Muzama će milu igrat! 
    Stari, dragi kralji naši 
    Sad će opet zemljom ovom vladat, 
    S pravom ono smakli nepravedne. 
    Pjesma nek se s klikom skladno ori! 
   
 (Elektra se vraća. Dolaze Oresto i Pilad, a sluge nose truplo Egistovo.) 
 
 
 Čin peti 
 ELEKTRA, ORESTO, PILAD, ZBOR 
 Elektra 
 O pobjedniče, oca, pobjednika mi 
    U boju trojskom, sine - oh Oresto, daj 
    Sad vijenac primi, nakit kosi, uvojcim'! 
    Trk trkalištem ne pretrča zalud ti, 
    Ne, - kući stiže i dušmana pogubi, 
    Egista, tvog što oca i mog uništi. 
    A i ti, sine oca nad sve pobožna, 
    Ti, druže bojni, vijenac primi, Pilade, 
    Iz ruke moje! Jednak tebe ide dijel, 
    Ko njega. Vijekom dovijek sretni bili mi! 
 Oresto 
 Zahvaljuj prije svega bozim', Elektra, 
    Za našu sreću, onda daj i mene još 
    Pohvali, slugu ove sudbe božje! 
    Ta riječima ja ne ubih nego desnicom 
    Egista! A da jasno vidi, znade svak, 
    Gle mrtva njega eto nosim tebi ja! 
    Pa volja tebe, plijenom zvijerma baci ga 
    Il' vrzi ga na kolac, nek za hranu sad 
    On pticam', djeci zraka, visi! Rob je tvoj 
    Gle sada, prije gospodarom zvaše se. 
 Elektra 
 Doduše stid me, ali opet kazat ću, - 
 Oresto 
 A čega? Reci! Nema za te straha već. 
 Elektra 
 Zlostavit mrtva, mogo bi me korit tko. 
 Oresto 
 Na svijetu nema toga, tko će karat te. 
 Elektra 
 Oh, rado zamjera i kori grad ti naš. 
 Oresto 
 De, kazuj, ako te je, sestro, želja što! 
    Jaz, mržnja, bezdan pravi oda nas dijeli ga. [28] 
 Elektra 
 (Pristupa truplu.) 
 Pa dobro. Gdje da ružit tebe počnem ja? 
    A gdje da svršim? Što po srijedi da stavim? 
    U ranu zoru vijek u sebi kazah ja, 
    Što okom u oko bih htjela tebi reć, 
    Kad straha, groze stare, bih se riješila; 
    A sad se dakle riješih. Grdit tebe ću 
    Sve grdnjam', što ih tebi živu htjedoh reć. 
    Ti uništi me, dragog oca meni ti 
    I ovom ote, a ništa ne skrivismo. 
    Bez srama s majkom vjenča s', muža ubi joj, 
    Helena vođu, a sam Troje ne vidje! 
    Tolika ludost obuze te, - nado se, 
    Da majka, uzmeš li je, neće žena ti 
    Zla biti, gdje okalja krevet oca mog. 
    Zavede l' ženu kome tajom grleć tko 
    I pod silu je onda uzme, neka zna, 
    Da jadnik je, kad misli, da će ona sad, 
    Što drugog odnemari, njemu vjerna bit. 
    Pod jadnim bješe krovom, jada ne vidje! 
    Ta ti si znao, klet da ono sklopi brak, 
    A mati, za muža da ima zlotvora. 
    Vas oboje ste žlice, sreću ubraste, 
    Jest, ona tvoju, a ti kobnu njenu kob. 
    Od Argivaca svijeh vazda ovo ču: 
    "Muž one žene", nikad "žena muža tog." 
    Sramota zaista je, vlada l' u kući 
    Baš žena, ne muž; mrska su i djeca mi, 
    Muškarca, oca svog, kad ime ne nose, 
    Već po majci ih, rodu njenu zove grad. 
    Ta ženi l' se ženom roda dobra, višom tko, 
    Eh muža nitko, nego ženu spominje. 
    Ti prevari se ljuto, slijepac bješe slijep, - 
    Sve gradio se, da si nešto s blaga tog, 
    Al' ništavo je, - kratko vrijeme s nama je. 
    Ćud snažna, stalna vrijedi, nikad blaga kup; 
    Vijek ona traje, svlada, makne svaki jad, 
    A sreća bez pravde, što ludu dopadne, 
    Poleti iz kuće, a cvate kratak čas. 
    Što žena se tiče - ta ne liči djevojci 
    Govorit o tom, - šutim, al' ću natuknut: 
    Ti pašovo si, - dvor je kraljev bio tvoj, 
    Ljepotom sjao si. Al' muž nek ima mi 
    Ćud mušku, a ne djevojačkog lica kras! 
    Za ljutim bojem čeznu djeca 'nakvijeh, 
    A lijepi su dječaci ures kolu tek. 
    Hajd', ludo, - takav najzad se pokaza sad, 
    Pretrpje kazan. Stog nek opak nikada, 
    Pa makar sretno trkom trčo prvi put, 
    Ne drži, pravdi da se ote, dok mi on 
    Do crte, mete - žicu na kraj ne skrene! 
 Zborovođa 
 Grijeh strašan mu je, strašno li ga okaja 
    On tebi, bratu! Pravda ima silnu moć. 
 Oresto 
 Pa dobro. Sluge, trup odnes'te u kuću 
    I u mrak sakrijete ga, da mi ne vidi 
    Mrtvaca mati, prije no je zakoljem! 
 Elektra 
 (Gleda drumom k Argu.) 
 De stani! Drugu dajmo zavrgnimo riječ! 
 Oresto 
 A što je? Iz Mikene hrli l' pomoć nam? 
 Elektra 
 Ne! Mater vidim, što me na svijet porodi. 
 Oresto 
 Baš krasno nasred srijede mreži ide sad! 
 Elektra 
 I na kolima sva u halji sjajnoj sja. 
 Oresto 
 Pa što ću s majkom? Hoćemo li ubit je? 
 Elektra 
 Zar žao ti je, majke lik kad ugleda? 
 Oresto 
 Uh! 
    Pa nju da smaknem ja, a rodi, doji me? 
 Elektra 
 Baš kako oca moga i tvog pogubi. 
 Oresto 
 O Febo, silno ti neznanje bješe riječ, - 
 Elektra 
 Apolon ako lud je, - tko je mudar tad? 
 Oresto 
 Kad mater - oh grozote! - ubit reče mi. 
 Elektra 
 A kakva šteta, osvetiš li oca svog? 
 Oresto 
 Ko krvnik majčin u bijeg ću, a bijah čist! 
 Elektra 
 Al' bit ćeš proklet, oca li ne osvetiš. 
 Oresto 
 Al' majci ja ću platit za ubistvo to. 
 Elektra 
 A kome, s uma l' smetneš oca osvetu? 
 Oresto 
 Zar zloduh se bogom stvori, onu reče riječ? 
 Elektra 
 Na tronogu zar svetu? To lje ne mislim! 
 Oresto 
 Ne mogu vjerovat, da božja to je riječ. 
 Elektra 
 Pa klonut ćeš mi duhom, kukavica bit? 
 Oresto 
 Zar baš da istom varkom i nju smotam ja? 
 Elektra 
 Jest, kako muža joj Egista pogubi. 
 Oresto 
 Unutra idem, - strašne snove snujem ja, 
    I sviđa li se bozim', strašan bit će čin. 
    Al' neka! Gorka mi i slatka borba je. 
   
 (Ide u kuću, na kolima dolazi Klitemnestra s pratnjom.) 
 Zborovođa 
 Ah! 
    O argivske zemlje kraljice, gospo, 
    O Tinadara kćeri 
    I Zeusovih sina, junaka sestro, 
    Sa zvjezdam' što stoluju na nebu sjajnom, 
    A smrtnik ko spasu klanja se njima 
    Na pučini burnoj! 
    Oj zdravo! Rad silna bogatstva, sreće 
    Ko blaženim bozim' klanjam se tebi, 
    A zgoda je sreću štovati tvoju. 
    O kraljice, zdravo! 
   
   
 ELEKTRA, KLITEMNESTRA, ZBOR 
 Klitemnestra 
 Hajd' sađ'te s kola, za ruku me, Trojanke, 
    Ded uhvatite, iz kola da koračim! 
 (Zboru.) 
 Plijen frigijski nam božje kiti domove, 
    A ja vam evo zemlje trojske biran cvijet 
    Ko darak malen, ali domu ukras lijep, 
    Za svoju primih kćerku, što izgubih je. [29] 
 Elektra 
 Bi l' ja iz dvora istjerana robinja, 
    Stanarka ove kolibice kukave, 
    Sad, majko, ruke ti se tvoje smjela tać? 
 Klitemnestra 
 Tu sluškinje su, nemoj mi se trudit ti! 
 Elektra 
 A zašto ne? Kao sužnja mene iz kuće 
    Ti baci, dom mi pade, s njime padoh ja, 
    Ko ove, i bez oca sam sirota sad. 
 Klitemnestra 
 Da takve snove pozasnova otac tvoj 
    I škodi, kome ne bi smio, - dragima. 
    A kazat ću. Kad ženu zao shvati glas, 
    Gorčina neka s jezika joj bije tad. 
    Do mene što je, ne mili se meni to, 
    Već stvar rasudi, - ako mrzit vrijedno je, 
    Ti mrzi! Ako nije, - čemu mržnja ta? 
    Za oca tvog ono Tindar uda me, 
    Al' ne, da ginem ja il' kakav porod moj. 
    Kćer moju skloni; nju za ljubu - kaza joj - 
    Ahilej žudi. Iz kuće je odvede 
    U luku Aulidu, nad oltar diže je, 
    Vrat bijeli prereza mi Ifigeniji. 
    Lijek od propasti gradske da je tražio 
    Il' htio spasti dom i drugu djecu si 
    Pa jednu dao za mnoge, - eh, prosto mu! 
    Al' vako, jer je strasna bila Helena, 
    A krotit nevjernice nije znao muž, 
    On kćerku moju zato zakla, uništi! 
    Al' opet, premda meni krivo učini, 
    Još ne bih planula na muža ni ubila, - 
    Al' dođe s djevom, proročicom mahnitom, [30] 
    Nju u brak svede. Tako on ti žene dvije 
    Pod jednim istim krovom skupa imaše. 
    A žene lude su - ne mogu tajit to, - 
    Pa kada griješit stane takve lude muž 
    I ne mari za drugu, žena želi tad 
    Za mužem povest se i dragog sebi nać. 
    I onda grakne ukor, na nas saspe se, 
    A krivce, da muškarce mine zao glas. 
    Menelaja da kradom kud odvukoše, 
    Oresta zar bi zato ubit smjela ja, 
    Menelaja da spasem, muža sestrina? 
    Bi l' otac tvoj to dao? Al' mrijet ne smjede 
    Ubica kćeri, a ja trpjet mogla sam! 
    Jest, ubih, - krenuh, kud već krenut bješe mi, 
    Do njegv'ih dušmana. Ta bi li htio tko 
    Od prijatelja sa mnom ubit oca tvog? 
    Kaž' ako želiš što, odvrati slobodno, 
    Da s pravom nije poginuo otac tvoj! 
 Elektra 
 O pravu zboriš, al' ti pravo ružno je. 
    U svemu žena razborita mužu svom 
    Popuštat mora. Kojoj ne mili se to, 
    Eh na nju neće s' obazret moja riječ. 
    Al', majko, zadnjih riječi svojih sjećaj se, 
    Gdje dopusti, po duši da ti kažem sve. 
 Klitemnestra 
 I sada isto kažem - ne kratim ti to. 
 Elektra 
 Kad čuješ, majko, nećeš li se svetit tad? 
 Klitemnestra 
 Ne, neću, - tvojoj želji rado ugađam. 
 Elektra 
 Govorit ću. Početak, uvod ovo je. 
    Oh, majko, bolja da u tebe jeste ćud! 
    Ljepota Helenina, tvoja hvale je 
    Baš vrijedna, - nego dvije ste sestre rođene, 
    Al' obje lude, nijeste vrijedne Kastora. 
    Ta ona da se otet, s voljom odjedri, 
    Ti ubi prvog nam junaka Helade. 
    A izgovor je tebi, muža da si svog 
    Za dijete smakla. Al' to, ko ja, ne zna svijet. 
    Ti, prije nego klati kćer odlučiše, 
    A istom od kuće ti maknu pete muž, 
    Pred zrcalom već plavi redila si pram. 
    A misli l' žena za odsuća muža svog 
    Na nakit, gizdu, među zle ded broji nju! 
    Ta ne treba da lica svoga kaže kras 
    Uvani, ako putem zlim poć ne kani. 
    Ti - znam ja - jedina od žena helenskih, 
    Kad k Troji sreća naže, radovaše se; 
    Kad iznevjeri, - oblak sjede za oči, 
    Jer ne htjede da muž iz Troje vrati se. 
    A čuvat stid, čistoću lako bješe ti, 
    Jer gori od Egista ne bješe ti muž, - 
    Za vođu sebi izbra njega Helada! 
    Kad sestra Helena onako uradi, 
    Glas dičan steć si mogla, - dobru djelu zlo 
    Za primjer služi, mig mu dobar može bit. 
    No ubi l' - kako kažeš - otac tvoju kćer, 
    Što skrivih tebi ja i onaj brat mi moj? 
    A što nas ne prigrnu pod krov očinski, 
    Kad muža ubi, nego s tuđim sklopi brak 
    I dovede ga, novcem kupi udaju? 
    I nije izgnan za tvog sina muž, 
    Nit umrije za me, [31]  makar dvaput goru smrt 
    Od sestrine [32]  mi zado. Ali treba l' krv 
    Naplatit krvlju, ono ja ću i sin tvoj 
    Oresto tebe smać, osvetit oca svog. 
    Ta pravo l' ono, pravo je i ovo sad. 
    A tko na novac gleda il' rod plemenit 
    I ženskom zlom se ženi, lud je; 
    bolja je siromašica dobra nego bogat rod. 
 Zborovođa 
 Brak igra sreće je, - u jednog vidim raj, 
    A u drugoga ide naopako sve. 
 Klitemnestra 
 Vijek oca ljubit - to je, kćeri, tvoja ćud. 
    A biva: jedno dijete tajka zlato je, 
    A drugo voli majci nego ocu svom. 
    Al' oprostit ću ti, - ta i sama nijesam baš 
    Sa djela svoga, kćerko, odveć vesela. 
    Al' vako nekupana, slabo odjeta 
    Tu stojiš, a tek porod rodi nedavno! 
    Ao meni jadnoj! Ao snova mojijeh! 
    Raspalih više, no je treba, mužu gnjev. 
 Elektra 
 Ti kasno kukaš, lijeka kada nema već. 
    Preminu otac. Ali zašto sina svog, 
    Što tuđim potuca se svijetom, ne vratiš? 
 Klitemnestra 
 Al' strah me, - na se, ne na njega, gledam ja. 
    Smrt očeva ga - kažu - silno razjari. 
 Elektra 
 A zašto dražiš, uckaš na nas muža svog? 
 Klitemnestra 
 To ćud je njeg'va, - i ti naprasita si. 
 Elektra 
 Od bola, - ali jeda ću se proći svog. 
 Klitemnestra 
 Pa i on neće više biti tebi krut. 
 Elektra 
 On oholi se, - u mom domu širi se. 
 Klitemnestra 
 I opet - vidiš? - svađu jariš iznova. 
 Elektra 
 Pa šutim, bojim ga se, jest, sve bojim se. 
 Klitemnestra 
 Tih riječi kan' se! Al' što, kćeri, pozva me? 
 Elektra 
 O porodu si mome, mislim, čula ti. 
    Stog mjesto mene - jer ja ne znam - za sina 
    Po običaju žrtvuj dana desetog! 
    Ta vješta nijesam, - sada rodih prvi put. 
 Klitemnestra 
 To poso je druge, koja truda riješi te. 
 Elektra 
 Al' sama namučih se, rodih djetešce. 
 Klitemnestra 
 Bez draga susjeda zar stoji kuća ti? 
 Elektra 
 Za prijatelja nitko bijedna neće baš. 
 Klitemnestra 
 Pa idem, - deset dana čedo navrši, 
    Stog žrtvovat ću bozim', a kad iskažem 
    Tu ljubav tebi, na imanje k mužu ću, 
    Gdje vilam' žrtvuje. Al', sluge ka jaslama 
    Ded konje vod'te, a kad vam se učini, 
    Da žrtvu ovu bozim' svrših, dođite! 
    I mužu svojem treba da ja ugodim. 
 (Ide u kuću.) 
 Elektra 
 (Govori za majkom.) 
 U kukavi kućerak stupi! Pazi mi, 
    Zid čađav halje tebi da ne zacrni! 
    A žrtvovat ćeš, kako bozim' treba već. 
    Pa košara je spremna i nož naoštren, 
    Što bika zakla. Od udara ti ćeš past 
    Do njega, poći ćeš u dvoru Hadovu 
    Za onog, s kim si živa spala. Hvala će 
    To tebi, meni osveta za oca bit. 
 (I ona uniđe.) 
 Zbor 
 Za zlo zlo se vraća, - drugi vije dah 
    Dvorom sada. Jednom mi u kupelji 
    Moj poglavar, kralj moj zaglavi, 
    Jeknu doma krov i jeknuše 
    Kamen-vijenci, zidi, 'vako viknu on: 
    "Ženo, okrutnice, što me ubijaš, 
    Desete kad sjetve se 
    Dragom domu vratih svom?" 
    S klete nevjere se vraća pravde sud 
    I nju mami. Ona bijednog muža svog, 
    Kasno što se vrnu domu svom, 
    Zidma kiklopskim, nehotičnim, 
    Svojom ubi rukom, gvožđem oštrijem, - 
    Bradvu hvati. Ao muža zlosretna! 
    Jednom primi, dobi on 
    Ženu jadnu - nesreću. 
    Kao kakva ljuta, gorska lavica, 
    Po hrasticim' što se bani, zločin izvrši. 
 
 
 Čin šesti 
 Klitemnestra 
 (U kući.) 
 Za boga, djeco, ubit mater nemojte! 
 Zbor 
 Zar viku čuješ u kući? 
 Klitemnestra 
 Ajme meni! Aj! 
 Zbor 
 I mene boli gdje od djece moraš mrijet, - 
    Bog pravdu kroji, kada dođe, kucne čas. 
    Ti kruto trpiš, al' zločin svrši klet 
    Na mužu, jadna, svom! 
 (Izlazi Oresto, Pilad i Elektra.) 
 Al' eno ih! Gle, krokom kroče iz kuće, 
    A majke krvlju svježom poprskani su! 
    To dokaz pobjede je - tužna pozdrava. 
    Na svijetu nema kuće - veće nesreće 
    Od Tantalova doma, nit ga bješe kad. 
   
   
 ORESTO, PILAD, ELEKTRA, ZBOR 
 (Pratnja iznese mrtva Egista i Klitemnestru pa postavi na tle.) 
 Oresto 
 Ao, Zemljo, Zeuse, kralju svevidni, 
    Glete ovo djelo, grdnu krv, 
    Glete tu na zemlji trupa dva! 
    Udar ruke moje ih 
    Svali, - za jade je moje plata to! 
    - - - - - - - - - - - - - - - - - - - - - - - - - 
 Elektra 
 Oh, plakat nam je, brate, al' sam kriva ja! 
    Ja vatrom se oborih jadna na majku, 
    Što me kćerku rodi. 
 Zbor 
 Ao sudbe, sudbe tvoje, majko rođena! 
    Ti strašno, grozno - odviše 
    Od djece svoje prepati, 
    Al' za oca - za krv s pravom plati. 
 Oresto 
 Febo, ti osvetit reče mi, 
    Na vidjelo neviđeni jad 
    Iznese, al' krvav skinu brak 
    Sad sa zemlje helenske! 
    Kud, u koji grad ću? 
    Tko će primit me? 
    Tko pobožan će u oči 
    Ubicu majke gledat okom? 
 Elektra 
 Ajme meni! Kud ću ja? U koje kolo ću, 
    Na kakvu svadbu? Hoće l' mene nevu tko 
    U odaju primit? 
 Zbor 
 I opet, opet vjetra dah 
    Gle izmijeni ti ćud; 
    Sad sveto misliš, prije bješe misli zle. 
    Strašno, draga, učini, 
    Brata silom nagna. 
 Oresto 
 Zar vidje, kako mi se jadna uhvati 
    Za halju, pred smrt dojku otkri - 
    Ajme meni! - na tle se 
    Na koljena baci jadno? Bjeh ko vosak mek. 
 Elektra 
 Znam dobro, bol ti ljuta srce paraše, 
    Kad bolni cvil ču majke, što te rodi. 
    Za bradu uhvati me rukom, vriskom mi 
    Ovako vrisnu: "Dijete moje, molim!" 
    O licu ona mom 
    Sva visijaše, - mač iz ruke puznu mi. 
 Zbor 
 (Elektri.) 
 Oh, jadna, kako može očma gledat krv - 
    Smrt, tvoja gdjeno izdiše ti majka? 
 Oresto 
 Na zjene, oči svoje, svoj namakoh plašt 
    Ko za žrtvu trgoh mač 
    I majci u vrat rinuh ga. 
 Elektra 
 A ja te bodrih, poticah 
    I sama mača maših se. 
 Zbor 
 Nad sve grozote grozotu stvori! 
 Oresto 
 De uzmi, plaštem tijelo pokrij majčino, 
    Rane zastri njezine! 
 (Stupi pred majku.) 
 Krvnike sebi rodi ti! 
 Elektra 
 Gle, milu i ne milu te 
    Mi ogrćemo plaštem sad! 
    Kraj jada silnih domu je. 
 Zborovođa 
 Gle, nad kućom, ponad krova visoko 
    Tu demoni lebde! Il' s neba su bozi? 
    To smrtnijeh ljudi staza lje nije. 
    A zašto se svijetu javljaju oni 
    Pred očima sada? 
   
   
 KASTOR, POLIDEUKO 
 Kastor 
 Čuj, sine Agamemnonov! Dioskuri, 
    Dva brata majke tvoje tebi zbore sad, 
    Baš more, brodu strašni stišali smo val 
    I mahom Argu pohrlili, - sestre si, 
    A majke tvoje ugledasmo ranu, krv. 
    Po pravu trpi, al' ti pravo ne radiš. 
    Feb, Feb je - al' kralj moj je, zato šutim ja. 
    On mudar je, al' mudro ne svjetova te. 
    Vrat prignut treba, - a izvršit dalje je, 
    Što sudba Zeusova o tebi odredi. 
    Daj Elektru Piladu, kući pošlji ih, 
    A ti se Arga kloni, - nije prosto ti 
    Unići u grad, kada mater pogubi. 
    A strašne Srde, pasjeg oka božice, 
    Svud svijetom vitlat će te, gonit mahnita. 
    Hajd' u Atenu, sveti kip daj Paladin 
    Obujmi, zmijama [33]  će strašnim splašit ih 
    I odbit, te se one tebe neće tać; 
    Nad glavom tvojom će Gorgonin držat štit. 
    Hum neki Aresov [34]  je ondje, - prvi put 
    Tu bozi sjeli i sud krvni sudili, 
    Kad Ares kruti ubi Halirotija, [35] 
    Vladaru morskom sina; srdžbom planu on 
    Rad kćeri, radi zagrljaja grješnoga. 
    Sud bozim' to je otad čvrst, nada sve svet. 
    I tebe rad ubistva ondje čeka sud. 
    I glasi past će najednako, - smrti će 
    Sud riješit tebe. Loksija će krivnju svu 
    Na sebe uzet, - mater ubit reče on. 
    I zauvijek će zakon biti postavljen: 
    Raspolove l' se glasi, krivac riješen je. 
    A jadom ojađene strašne božice 
    Do huma [36]  će u ždrijelo zaći zemaljsko, 
    Što svetinja je, proročište čovjeku. 
    A tebi skrasit se u zemlji arkadskoj 
    Na vodi Alfeju do hrama Likejskog. 
    Po imenu će tvom se jednom prozvat grad. 
    To rekoh tebi. A Egistov mrtvi trup 
    U krilo zemlji će položit Arga puk, 
    A majku tvoju će Menelaj - stiže baš 
    Naupliji, zauzev zemlju trojansku - 
    I Helena sahranit. Ta iz Egipta, 
    Iz dvora Protejeva dođe, ne bješe 
    U Frigji; u Ilij Zeus lik Helenin 
    Otposla, svađe, krvi ljudske da bude. 
    A Pilad nek za ženu djevu uzme si, 
    Iz zemlje ahejske nek kući vodi je, 
    Nazovisvaka [37]  tvog nek uzme sa sobom 
    U Fokidu i tovar blaga njemu da! 
    Ti kreni gorom, tijesnom zemlje istamske i 
    Idi blaženome domu kekropskom! [38] 
    Sudbina s krvi suđena kad mine te, 
    Ti muke ćeš se ove riješit, sretan bit. 
 Zborovođa 
 O Zeusovi sini, smijemo l' i mi 
    U razgovor 'vako upustit se s vama? 
 Kastor 
 Jest, smijete, - krv vas ne kalja mrska. 
 Oresto 
 A smijem li i ja, Tindara sinci? 
 Kastor 
 Pa prosto i tebi! Na Feba ću odbit 
    To krvavo djelo. 
 Zborovođa 
 A zašto - ta bozi ste, rođena braća 
    Toj ubitoj ovdje - 
    Smrt od krova ne odvratiste crnu? 
 Kastor 
 Tu nesreću silni dosudi usud 
    I Febovih usta bezumne riječi. 
 Elektra 
 Al' kakav Apolon, proroštva kakva 
    Potakoše mene, da ubijem mater? 
 Kastor 
 Ta jedno je djelo, jedan i udes. 
    Prokletstvo vas jedno 
    Otaca sad vaših oboje satre. 
 Oresto 
 O sestro! Oh, dugo ne vidjeh tebe, 
    I već mi se trgnut s tvojijeh grudi! 
    Ja tebe ću, a ti ostavit mene. 
 Kastor 
 Dom i muža ima, ne snađe je udes, 
    Sudbina baš tužna, samo što mora 
    Grad argivski pustit. 
 Oresto 
 Pa ima li veće, bolnije boli, 
    No očinsku grudu, zavičaj pustit? 
    Al' s očinskim domom ja ću se rastat, 
    S ubistva ću majke tuđem se sudu 
    Ja podvrći, predat. 
 Kastor 
 Al' ne boj se! Ti ćeš 
    Do Palade, u grad sveti! No strpi se! 
 Elektra 
 Privini mi grudi na grudi svoje, 
    O premili brate! 
    Od očinskog krova prokletstvo nas goni - 
    Krv smaknute majke. 
 Oresto 
 De zagrli, tijelo pritisni moje 
    I plači, ko mrtvu nad grobom da stojiš! 
 Kastor 
 Uh! Strašna je riječ to, strašno je slušat 
    I bozima samim! 
    Ta ima ti srca za ljude bijedne 
    U mene i svakog na nebu boga. 
 Oresto 
 Već vidjet te neću! 
 Elektra 
 Pa ja da ti više ne ugledam lica! 
 Oresto 
 To posljednji put mi govoriš sada! 
 Elektra 
 Oj zbogom, grade! 
    A zbogom i vi, Argivke moje! 
 Oresto 
 Zar polaziš veće, dušo mi vjerna? 
 Elektra 
 Ma idem sa suzom u oku nježnu. 
 Oresto 
 Hajd' Pilade, idi, sretan mi budi 
    I Elektru vjenčaj! 
 (Otiđu.) 
 Kastor 
 Pir, svadba će biti njihova briga, - 
    Al' kuja [39]  se kloni, bjež' u Atenu! 
    Ta korakom groznim za tobom kroče 
    Sa zmijam' u ruci, a tijelo je crno; 
    Plod užasnih boli za sobom nose. 
 (Oresto odjuri lud.) 
 A mi ćemo hrlo na sicilsko more, 
    Da spasemo lađe na pučini bučnoj. 
    I letimo zrakom, prostorom silnim, 
    Al' opaku od nas pomoći nema; 
    Tko pobožnost vazda i pravicu voli 
    Za svega života, iz nevolje teške 
    Mi izbavit ćemo, istrći njega. 
    I zato nek nitko ne radi krivo, 
    Nek ne plovi nikad s krivokletnim ljudma! 
    Ja - bog to smrtnicim' kličem i javljam. 
 (Nestaje ih.) 
 Zborovođa 
 Oj veseli bud'te! Tko smrtan se može 
    Veselit i ne strada s nesreće kakve, 
    Taj sretan životom sretnijem živi. 
   
 (Svi otiđu.) 
 
 