
 
 Valovi 
 Drama u jednom činu 
   
 Fran Galović 
 
 
 Lica 
   
 OSKAR 
 JULIJA, njegova žena 
 LIDIJA 
 KAMILO 
 SLUŽAVKA 
   
 Odigrava se u parku Oskarove ville. 
 
 
 JEDINI ČIN 
 PRIZOR PRVI 
 Julija i Služavka 
   
 Komad raskošno uređenoga parka. Između agava i asfodela uzdigla se po koja paoma, a tamo na lijevo pruža se čitava šumica lovorova i ružmarinova grmlja. Na desnoj strani, pokraj terase s mramornom balustradom, crni se iznad pinija visoki, stari čempres. Nekoliko pletenih stolica i mali, okrugli stolić. Puteljci su u parku posuti pijeskom. Daleko se dolje vidi more, ožareno sunčanim svijetlom. Žućkasti traci prodiru također između lišća i prosiplju se povrh vodoskoka, što se nalazi u sredini pozornice. 
   
 JULIJA sjela je na stolicu i ljevicom se oslonila o balustradu gledajući na more. Desna joj se ruka spustila niz tijelo. 
 SLUŽAVKA  dolazeći s lijeva pođe k stoliću, na kojem se nalazi nekoliko šalica i tanjurića iz bijelog porculana:  Mogu li odnijeti? 
 JULIJA  nepomična kao i prije:  Možete. 
 SLUŽAVKA uzme sve ono i vraća se, odakle je došla. 
 PRIZOR DRUGI 
 Julija i Oskar. 
   
 JULIJA sjedi još časak ondje na terasi, zatim ustane i dođe naprijed ustavivši se kod vodoskoka. 
 OSKAR  došao je s lijeva:  Ti si ovdje? Mislio sam, da si kuda otišla. 
 JULIJA  umorno, polagano:  Čitavo sam popodne ovdje proboravila. 
 OSKAR: Imaš pravo. S mora dolazi tako svježa hladovina. Ja sam napisao nekoliko pisama, ali mi je bilo nesnošljivo vruće u kući. - Čudnovato, već dolazi jesen... 
 JULIJA  prolazeći na lijevo otkine jednu grančicu ružmarina:  Obično je prije bure takova sparina. Kad malo vjetar pročisti zrak, bit će ugodnije. 
 OSKAR  sjedne i zapali cigaretu:  Kamilo nije bio ovdje? 
 JULIJA: Ne. 
 OSKAR: Rekao mi je sinoć, da će doći. 
 JULIJA: Već ga dva dana nema. 
 OSKAR: Čudno.  Pogledavši na sat:  Za jednu uru odilazi lađa. Valjda će doći da se oprosti? 
 JULIJA: Jamačno ima posla. - Pa napokon, to se brzo obavi. 
 OSKAR  nestrpljivo:  Da, da... ali ja moram domala u klub. Danas imamo važnu sjednicu. 
 JULIJA  ode opet na terasu i spusti se na onu stolicu, gdje je sjedjela i prije:  Kako se stišalo more... 
 OSKAR: Jučer smo zaključili u klubu, da nabavimo do godine jednu jahtu. Šta misliš? Ne bi li to bilo lijepo? Probaviti čitavo ljeto ovdje - čovjeku napokon dosadi... A onako bismo mogli poći nekuda dalje, na pučinu... 
 JULIJA  gledajući u daljinu:  Pa... ne bi bilo zlo... 
 OSKAR: To i ja mislim. - Ali sada treba što prije sve urediti, da do godine uzmognemo početi...  Sa smijehom prema Juliji:  Ha, ha... vidjet ćeš onda... to će biti zanimljivije, negoli sve naše zabave i koncerti i šta ti ja znam. 
 JULIJA  kao gore:  Možda ti se to samo tako čini. Kasnije će i to biti dosadno. 
 OSKAR: He, drago dijete, kod svake ti je stvari tako. Stara pjesma! Ali prvi put barem bit će u tom nešta neobično. 
 JULIJA: Moguće. 
 OSKAR: Pomisli samo! Ništa ne vidiš oko sebe već more! - I nikada ne znaš, što ti može donijeti sutrašnji dan. Pa samo kad navali oluja... U tom je, vidiš, neki neobično, veliki užitak. Gledati valove, kako bijesne: osjećati, kako ti svaki talas gotovo donosi smrt - i zatim opet mir. Veliki, nepomični mir. - 
 JULIJA  pogleda ga, pa svrne opet pogled na more i baci onu grančicu ružmarina niz terasu; mirno:  Da. - To je odista lijepo... 
 OSKAR: Ovdje je već nesnosno. Ne znam, što da radim? Sad eto odlazi i Kamilo... 
 JULIJA: Lidija se također sprema da ode. 
 OSKAR: Čudim se, da već nije otišla. Ona barem ne može živjeti bez zabava. 
 JULIJA ne odgovara ništa, već samo prođe polako rukom preko čela. - Pauza. 
 OSKAR  gledajući u dim cigarete:  Šta misliš - ja te još nijesam ni pitao, - hoće li Kamilo biti zadovoljan sa svojom zaručnicom? - Sad će prvi put biti dulje vremena zajedno. 
 JULIJA: Ja ne znam. Ti je bolje poznaješ. 
 OSKAR: Da. Olga je dobra djevojčica. Lijepa, umiljata, ima priličan miraz. - A i Kamilo je gentleman. Mala će ga jamačno zavoljeti. 
 JULIJA  hladno:  Ona ga već voli... 
 OSKAR: U istinu? 
 JULIJA: Rekla mi je sama jedne večeri, kad je još bila ovdje. Upravo je zapadalo sunce. Ne sjećam se više, kako se započeo o tom razgovor, samo znam, da je najednom pocrvenila i rekla, kako je Kamilo bio prošle večeri lijep. - I onda - kao da je kazala, što nije smjela, oborila je glavu i šutjela dugo. - Ja sam je upitala, da li ga voli? Nije htjela da odmah odgovori, već me pogledala i nasmiješila se samo. - To je sve, što smo nas dvije razgovarale o njemu. 
 OSKAR: Ubogo dijete! Sjećam se, kad joj je umro otac pred par godina, kako se dugo žalostila. Tetka je bila bolesna i poslala je k nama. Uvijek je tražila, da bude sa mnom, i - vjeruj - gotovo je došlo do zaruka između mene i moje male kuzine.  U smijehu.  Dakako, uto se povratila tetka, obadvije su za nekoliko dana od nas otišle, ja sam se upoznao s tobom, i tako je ta ljubavna priča bila dovršena. 
 JULIJA: Možda bi bilo bolje, da se kako drukčije svršila. 
 OSKAR: Kako misliš? 
 JULIJA: Ne znam ni sama. Sada je međutim svejedno.  Ustane. 
 OSKAR: Dobro je i ovako. Ja sam zadovoljan. 
 JULIJA  polazeći s desna na lijevo:  Još sam sinoć poručila krojačici, da dođe radi nove toalete, a nema je još ni sada. 
 OSKAR: Da, ja sam gotovo i zaboravio na tu svečanost. - Ako hoćeš, ja se mogu sada usput svratiti do nje. -  Iza kratke šutnje:  Lidija će također zacijelo ostati dok sve to prođe? 
 JULIJA: Mislim, da hoće. - Kako bi bilo bez nje! 
 OSKAR: Ima pravo. Mlada je, slobodna, pa nek osvaja, dok može. 
 JULIJA: I ona je rekla, da će danas doći ovamo. 
 OSKAR: Šteta samo, što Kamilo odlazi. Mogao je pričekati još ovo nekoliko dana... 
 PRIZOR TREĆI 
 Julija, Oskar, Kamilo. Kasnije i Služavka. 
   
 KAMILO  dolazeći s desne strane:  Zašto da pričekam? 
 OSKAR  naglo se okrene, ustane i pruži mu ruku:  Ah, ti si!... Napokon si ipak došao. - Velim, da si mogao ostati, dok prođe ova svečanost. 
 KAMILO  smiješi se:  Žalim, ali već sam potpuno spreman za put. 
 JULIJA  gotovo nehajno:  Zar ni onda ne biste ostali, da vas ja zamolim? 
 KAMILO  naklonivši joj se:  Ni onda, gospođo Julijo! 
 JULIJA: Znala sam to. - Da vas ja zamolim bilo što, vi mi toga sigurno ne biste ispunili. Već zato, što vas ja molim. 
 KAMILO kao da će nešta reći. 
 JULIJA: Ne, ne ispričavajte se, molim. Ja vam ne zamjeram. Imam li konačno i pravo na to? 
 OSKAR: Samo ne tako ozbiljno, draga Julijo! Kamilo ima sada mnogo ugodniju zabavu na dohvatu, negoli će biti ova naša. Sjeti se samo... tome baš nije tako dugo... 
 JULIJA  pokraj vodoskoka; pritajenom ironijom:  Dakako... Domala ćemo moći čitati u novinama pače: Sretni mladenci otišli su na svadbeno putovanje... jamačno u Švajcarsku, da gledaju izlazak sunca... Ili u Mletke, da se vozaju na gondoli... Sasvim kako treba!... Ha, ha, ha... 
 KAMILO: Zašto se rugate, Julijo? 
 OSKAR: Ne slušaj je, molim te! To ona samo tako govori... Bit će, da je nervozna od ove sparine...  Sjedne. 
 JULIJA: Oskar ima pravo. Čovjek ne može ni da diše od omare. - Sjednite, Kamilo... i oprostite. Ja sam se tek našalila...  Sjedne na svoje pređašnje mjesto na terasi. 
 KAMILO: O, molim! Mislite li vi, gospođo da sam ja to i uzimao ozbiljno?... Ta nije prvi put.  Sjedne. 
 OSKAR: Zašto nijesi jučer došao k nama? 
 KAMILO: Morao sam prirediti neke stvari za put. Danas sam pohodio neke znance i tako... Sada sam međutim potpuno gotov. Odavde mogu odmah otići na lađu. 
 OSKAR: Sretni putniče!... 
 KAMILO: Sad opet ti započinješ. Ovo nije pravo!... Dva protiv jednoga! 
 OSKAR: Već si nestrpljiv. Ali čuvaj se!  Zaprijeti mu prstom. 
 KAMILO: No! Nikakove indiskrecije... Osobito pred damama!  Prema Juliji:  Da, zbilja! Bio sam sada kod Lidije, ali je po običaju nijesam našao kod kuće. - Vi ćete joj, gospođo Julijo, reći, da je pozdravljam. 
 JULIJA: Ona će doći začas sama ovamo. Možete se ovdje oprostiti, ako još malo ostanete. 
 KAMILO: Baš bih želio. - Koliko nas je puta znala razveseliti! 
 OSKAR. Dobra je ona. Uza svu lakomislenost ima u nje ipak srca. A koja bi žena napokon i ustrajala uz onakova muža? Star, zagrižljiv, surov... Nije ni čudo, da se rastala s njime... 
 JULIJA: Čudnovato! Prije si znao sasvim drukčije govoriti o njoj. 
 OSKAR: Nijesam je još onda poznavao, drago dijete. A konačno, bogzna, bih li se i sada baš u svemu složio s njezinom namisli. 
 JULIJA  spusti ruku preko balustrade:  Ah, svi ste vi takovi! - Da ja primjerice zatražim rastavu, da nađem na tebi stotinu mana, - htjela bih znati, što bi onda rekao? 
 OSKAR: Ali, Julijo! Kako uopće možeš što takovo zamisliti? - Čekaj... Pozvoni. Da otjeramo sve nepotrebne misli i da sretnome putniku ne dosađujemo takovim govorom upravo pred odlazak... 
 SLUŽAVKA dolazi s lijeva. 
 OSKAR: Donesite, molim vas, bocu šampanjca... Ali samo brzo! 
 SLUŽAVKA ode. 
 OSKAR  Kamilu:  A što si tako umuknuo?  S patosom:  Sada, gdje već dolaziš k žuđenoj obali kao mornar, što se potucao godinama po širokom moru... ha, ha, ha... Nemoj sada sanjariti, mladiću!  Pogledavši na Juliju.  Doduše one slobode neće više biti, ali ljepše je, vjeruj, ovako. Čovjek napokon i zaželi više puta da sprovede koji časak u kakovom intimnom, mirnom kutiću. 
 JULIJA  hladno spram Oskara:  Ja te ne sprečavam ni u čem. - Što je do mene, to si potpuno slobodan. 
 OSKAR: No, nemoj opet ovako! 
 KAMILO: Vi ste danas doista uzrujani, gospođo Julijo! 
 JULIJA: Možda. - Ja ne znam ni sama. 
 KAMILO: Bilo bi dobro, da se u barci malo provezete. Osvježilo bi vas. Žao mi je, što odilazim, ja bih sam bio vašim veslačem. 
 JULIJA  naglo ga pogleda:  Pa ostanite! - 
 KAMILO: Ali - 
 JULIJA  opet istim umornim tonom:  No eto, vidite... 
 SLUŽAVKA donosi na srebrnoj tasi šampanjac i čaše. 
 OSKAR: Postavite ovamo na stol. Ja ću sam otvoriti. 
 SLUŽAVKA odlazi. 
 OSKAR: Tako! Samo časak...  Otvori butelju i napuni čaše.  A sada... U zdravlje mladenaca! - No, Julijo, zar ti nećeš? 
 JULIJA: Ne. Hvala. 
 KAMILO  kao u šali:  Ali, to valjda ipak nećete učiniti? 
 JULIJA: Pa šta imaju mladenci od toga, ako ja u njihovo zdravlje ispijem čašu šampanjca? 
 KAMILO: Zar ni za sreću mojega puta? 
 JULIJA: Ne.  Ustane. 
 KAMILO: Doista? 
 JULIJA: Ne. - Jedamput smijem i ja vama nešta odbiti. Nije li tako?  Prisiljenim smiješkom:  Oprostite, ja ću samo malo poći u park. Tamo je veća hladovina. Odmah će to proći.  Lagano se nakloni i ode na lijevo. 
 PRIZOR ČETVRTI 
 Kamilo i Oskar. 
   
 KAMILO: Što je to danas Juliji? 
 OSKAR: Ah, ja ti ne znam ni sam. - Uvijek je tako zlovoljna. 
 KAMILO: Bilo bi možda dobro, da kuda otputujete? 
 OSKAR: Mislio sam već to. 
 KAMILO: Ova samoća joj nije valjda po volji. 
 OSKAR: Poslije svečanosti krenut ćemo odmah nekuda. 
   
 Pauza. 
   
 KAMILO ispije jednu čašu. 
 OSKAR  iza dulje šutnje:  I ti ćeš tako posvema promijeniti svoj život. 
 KAMILO: Jedamput moram. 
 OSKAR: Kad misliš, da će biti svadba?... 
 KAMILO: Za neko mjesec dana. Možda i prije. 
 OSKAR: Baš bih te želio vidjeti - tebe, staroga momka, gdje se vrzeš oko male zaljubljene ženice... 
 KAMILO: Čovjek se svemu nauči, dragi moj! Treba samo malo dobre volje, i sve je, kako mora biti. 
 OSKAR: Brzo će ti omiljeti novi život, vidjet ćeš... 
 KAMILO: To držim i ja. - U Olge je nešta tako dobro, djetinje i blago... Čovjek bi rekao, da donosi proljeće u onom iskrenom, plavom pogledu. 
 OSKAR: bit ćeš mi još zahvalan, što sam te upoznao s njome. 
 KAMILO  kao da ga je prečuo:  Možda i nije pravo, što iza tolikih oluja tražimo odmora u ovako tihom i čistom zakloništu. Možda je to i grijeh. - Ali kad bi mi tko sada rekao, da ću je izgubiti, da je neću nikad više vidjeti, osjećam, da bi nestalo svake radosti u mome životu. 
 OSKAR: Gledaj, gledaj! Tko bi rekao prije mjesec dana, da ćeš ovako zaljubljeno govoriti! 
 KAMILO: Svi smo mi nesretni, dragi prijatelju! Jedan više, drugi manje. I zato, ako se pojavi kakav svijetli tračak, nada, da ćemo se izbaviti svega onog, što nas muči, onda ne valja oklijevati. - Bolje, da čovjek ode nekuda daleko, da zaboravi... 
 OSKAR  nasmiješio se:  Kako sentimentalan ton! Ali ti ćeš zacijelo zaboraviti.  Napuni čaše.  Daj da zaboravimo! 
   
 Piju. 
   
 KAMILO  polagano:  Oprosti! Ali tako na časove dolaze mi čudne misli. I onda se uvijek sjetim, kako sam se vozio jedared s Olgom u čamcu. Sami smo bili. Na mjesečini. Daleko su se na obali sjajile velike svjetiljke ispred hotela. Ona mi je pripovijedala nešta. Tek sam joj čuo glas, gdje meko ozvanja kroz noć... Bilo mi je tako lako! I kanda se preda mnom otvorio novi, nepoznati svijet... 
 OSKAR  prekine ga; tiše:  Čuješ, da te sada sluša koja od onih dama, pred kojima si znao klečati i prisizati im vječnu vjernost!... 
 KAMILO: Opet se rugaš. 
 OSKAR  povjerljivo:  Ne boj se. Ja znadem i šutjeti. 
 KAMILO: I onako je već sve zaboravljeno. 
 OSKAR: No, ti si se onda požurio. 
 KAMILO  ustajući:  Sve. Do kraja. 
 PRIZOR PETI 
 Julija, Oskar i Kamilo. 
   
 JULIJA  vraća se s lijeva:  Evo... ja sam već došla. 
 KAMILO: Je li vam štogod bolje? 
 JULIJA: Odlanulo mi je malo. Prošla sam alejom do onoga rta tamo. 
 OSKAR: Šteta, što nijesi bila malo prije ovdje. 
 JULIJA  okrenula se k njemu:  Zašto? 
 OSKAR  ustane:  Tako. Vidjela bi, kako se Kamilo raznježio. 
 JULIJA: Odista? 
 OSKAR: Kao da mu je osamnaest godina. Zanijela ga, veli, noć i mjesečina... 
 KAMILO  prihvatio je naslon jednog stolca:  No, baš tako nije bilo. 
 JULIJA: Ne ispričavajte se preda mnom. Kamilo! Slobodni ste. - A ima li što ljepše od ljubavi? 
 KAMILO: Ne razumijem vas. 
 JULIJA: Svejedno. - Napokon, i Olga i vi zavrijedili ste da budete sretni. 
 OSKAR: Da. Ti si pravo rekla. - Pogleda na sat. Ti ćeš oprostiti, dragi Kamilo, ali ja sada moram otići. Znaš, veoma važan posao... i zanimljiv. 
 KAMILO: Molim. Samo izvoli. 
 OSKAR: Ti ostaješ još malo s Julijom. Dospjet ćeš lako na lađu. 
 KAMILO: Pa... svejedno... Premda bih mogao s tobom zajedno do pristaništa... 
 JULIJA: Nećete li barem pričekati Lidiju? 
 OSKAR: No, da... Ostani još malo. Prikratit ćeš koji časak Juliji.  Pružajući mu ruku:  Zbogom, Kamilo! Pozdravi svoju malu kraljevnu, pa neka ti priča u noći, kada se po vama prospe mjesečina, priču ljubavi... A kad se opet nađemo ovdje, zajedno, razapet ćemo jedra i otploviti u obećanu zemlju... Ha, ha... Eto vidiš, i ja sam se počeo zanositi, što ne? Zbogom... Zbogom, Julijo!  Zamakne na desnu stranu. 
 PRIZOR ŠESTI 
 Julija i Kamilo. 
   
 KAMILO pođe prema pozadini i gleda na more. 
 JULIJA sjela je sasvim naprijed kraj vodoskoka i zabacila glavu unatrag. 
 KAMILO  okrene se iza dulje šutnje:  Kakav je to posao, o kojemu je govorio Oskar? 
 JULIJA  prividno mirna:  Ah, šta ja znam! Želi nabaviti nekakvu lađu, što li! 
 KAMILO: Kao da vas to ne zanima? 
 JULIJA: Ni najmanje. 
   
 Pauza. 
   
 KAMILO: Ostajete li još dugo ovdje? 
 JULIJA: Ne znam. - Neće mi biti manje dosadno, ako odmah odem odovud. 
 KAMILO: Morate nastojati, da se kako rastresete. 
 JULIJA: Da nađem nešta interesantno, zar ne? - Što ćemo, svi ne mogu biti sretni poput vas... 
 KAMILO: Zašto? 
 JULIJA  gledajući ga izazovno:  Pa nije li to interesantno, zabavljati se s mladom, netaknutom djevojčicom? 
 KAMILO  naglo:  Julijo! 
 JULIJA: Zar sam vas uvrijedila? 
 KAMILO: Ne bih mogao ni pomisliti - 
 JULIJA  prekine ga:  - da ću to reći? - Ali kažite iskreno, ne razmišljate li i sami kadšto o tom? 
 KAMILO: Kako samo možete biti takovi? Nikada vas još nijesam čuo ovako govoriti. 
 JULIJA: Danas, vidite, osobito uživam u tom, da vas razljutim. Morate mi to dopustiti prije rastanka. - Tko zna, hoćemo li se ikada više smjeti ovako intimno razgovarati. Kad dođete opet ovamo, nećete se možda više ni sjećati starih prijatelja. A ipak, - ali pustimo to. - Nekuda ste smrknuti. 
 KAMILO  izvadi iz džepa svežanj pisama, povezanih ružičastom, svilenom vrpcom:  Evo... izvolite... ovo su vaša pisma...  Postavi svežanj pred nju na stol. 
 JULIJA  trgne se, ugrize se za usnice i kao da će ustati. Zatim se opet pribere i uzme svežanj u ruke:  Kako ste ih samo lijepo svezali. 
 KAMILO  gledajući je u oči:  Ja mislim, da je sada sve dovršeno... 
 JULIJA: Bilo bi i bez toga. - Zar se ja smijem protiviti, ako vi želite raskinuti ono što je bilo? Nije li pravo uvijek na vašoj strani? 
 KAMILO: Ja sam zaboravio - 
 JULIJA  prekine ga nervozno zatvorivši oči:  O, ne bojte se, neću vam smetati na putu k toj velikoj, žuđenoj sreći. Ne. - Zaboravili ste! Kako je to lijepo, kad čovjek može zaboraviti. 
 KAMILO: Moralo se jedared svršiti... 
 JULIJA  uzdahnuvši:  Moralo se, imate pravo. Zašto da žrtvujete svoju sreću za posve običnu ljubav žene svojega prijatelja? 
 KAMILO: Julijo! 
 JULIJA  mirno, jednostavno:  Ne prekoravam vas. Ako je tko krivac ovdje, to sam svakako ja. Da pitate bilo koga, svaki bi vam isto rekao. Zašto vas nijesam odbila! - 
 KAMILO spusti se na jednu stolicu i osloni se glavom o ruku. 
 JULIJA  razveže onaj svežanj i izvadi jedno pismo:  Ovo sam pisala poslije prvoga sastanka. Onda, kad smo šetali u onoj uvalici kraj mora. - I danas mi se čini, da čujem šum vode, što se razbijala na obali.  Čita:  "Opažam, kako je sve oko mene ljepše, kao pomlađeno... kad sam ostala sam u svojoj sobi, dugo sam te još vidjela, gdje silaziš stubama, i obuzela me tako velika čežnja, da se vratiš, da me zagrliš..." - Kako obično! Zašto sam ja ovo pisala, Kamilo? Ne čini li se sada i vama to pismo smiješnim? 
 KAMILO ne odgovara. 
 JULIJA: Pa onda ovo. Čita: "Imam samo jednu želju, da odemo nekuda, gdje bismo bili posvema sami, a oko nas svuda more, talasi i plavo, daleko nebo. I ja bih gledala samo u tvoje oči, sanjala bih na tvojim rukama, i ništa nas ne bi moglo rastaviti..." 
 KAMILO: Zašto čitate ta pisma? 
 JULIJA  čita dalje:  "Za nas ne bi postojalo ništa drugo osim toga dalekog mora i neba i ljubavi..."  Umukne. Pauza. 
 JULIJA  prene se:  Ovo... ovo sam vam pisala poslije onog plesa, kad ste mi dali kitu bijelih ruža. 
 KAMILO: Kako se vi svega dobro sjećate. 
 JULIJA: Još i danas stoje one ruže u vazi kraj klavira u mojoj sobi. Već su posve osušene. 
 KAMILO: Zašto spominjete sada sve ono? 
 JULIJA: U tom sam živjela, Kamilo! 
 KAMILO: Ah! 
 JULIJA: Recite, što vas volja, ali ono je bilo za mene najviše, što sam mogla doživjeti. Sada - ... sada... ja ne znam... Ali ostavimo to...  Dohvati jedno drugo pismo.  Ovo je, kad ste ono bili nešto bolesni... A ovo... to je napisano poslije one noći, kad je Oskar bio otišao...  Tiše:  Sjećate li se one noći, Kamilo? 
 KAMILO: Zašto me to pitate? 
 JULIJA  grozničavo:  Da ste zatražili od mene ne znam što, sve bih bila onda učinila za vas.  Baci pisma na stol.  A sada, što je sada ostalo od svega onog?!... 
 KAMILO: Ako budete još dalje čitali ova pisma, vjerujte, ja ću odmah otići. - 
 JULIJA  ustane:  Neću više. Ne bojte se. Pa i čemu?! 
 KAMILO: Najbolje, da sve lijepo u miru prođe, kao da nije ništa ni bilo. Mi ćemo ostati i nadalje prijatelji... 
 JULIJA  preda se:  Kao da nije ništa ni bilo... 
 KAMILO: Dalje i onako ne bi moglo potrajati...  Ustane. 
 JULIJA: Znam. - Saznao bi tkogod za našu ljubav i morala bi se razbiti. 
 KAMILO: Možda i to. 
 JULIJA: A to bi dakako bilo neugodno za vas. 
 KAMILO: Ništa manje, negoli i za vas. 
 JULIJA: Zašto? - Zar ja ne bih mogla poći Lidijinim tragom, da se saznalo? 
 KAMILO: I vi biste to htjeli učiniti  Oskaru ?... 
 JULIJA  gotovo prezirno:  Ah, šta on! Za nj sam ja stvar kao i ovaj park i villa i jahta i šta ja znam!... Pa kakav život imam ja uz njega? 
 KAMILO: Kakav! A kakav biste vi htjeli? 
 JULIJA: Nemojmo govoriti o tom. - I sami kažete, da je sve prošlo, pa čemu da uludo trošimo riječi? - Vi ste naišli na svoju sreću, a ja... Šta ja?  Nervozno:  Tko će uopće i misliti, da ja nijesam zadovoljna uz Oskara, uza sve ovo, što imam... 
 KAMILO: Nijesmo smjeli poći tako daleko... 
 JULIJA  s gorčinom:  Da, nijesmo smjeli! Jer biste vi sada bili sigurniji, da vam se neće ništa neugodno dogoditi. A kad smo ono živjeli dan na dan i noć na noć u čežnji, da budemo zajedno; ne, onda vi nijeste pitali, smijemo li to ili ne smijemo. Onda nijeste pomišljali na to, da bi vas ona djevojčica, što je imala biti vašom zaručnicom, mogla sasvim lijepo zapitati jednoga dana, kako ste živjeli prije negoli ste nju počeli cjelivati! 
 KAMILO: Zbogom, gospođo! 
 JULIJA  nemoćnom boli:  Ostanite još - časak! Mi se nećemo više sastati. - Držim, da možete nešto malo vremena žrtvovati ženi, koja vam je bila ljubovcom, - i koja je vas jedinoga ljubila... 
 KAMILO  nestrpljivo:  Da li je sve ovo potrebno? 
 JULIJA  velikim, ukočenim pogledom:  Potrebno? -  Kao da je zastala pred jednom propašću:  Ne, sada već nije. - Svršilo se - i drugo ništa. Jedino je, što nam ostaje, da uništimo svaki spomen... sve...  Priđe k stoliću, uzme ona pisma i preveže ih opet vrpcom.  Evo, ovako, vidite...  Ode prema pozadini i baci pisma u more. 
 KAMILO: Što radite? 
 JULIJA  mirnim glasom:  To je najbolje. - Gledajte, kako se bijeli onaj svežnjić na vodi. I vrpca se lijepo razaznaje. - Ne bojte se, više ih nitko neće čitati. 
 KAMILO: Ja doista ne znam, što vam je... 
 JULIJA  gledajući sveđ niz terasu:  Sve dalje ih odnose valovi. Kao da su srebrom obrubljeni. - Napokon će sve potonuti... duboko dolje na dno... valovi će se i dalje prelijevati na suncu, kanda se nije ništa dogodilo... i... i bit će sve dovršeno... zauvijek...  Spusti se umorno na stolicu. Pauza. 
 KAMILO  duboko, prigušeno:  Vjerujte mi, Julijo, ja nijesam mislio, da će do toga doći. Da sam znao, ne bih vas samo uzrujavao... 
 JULIJA  kao da ga nije pravo čula:  Mene? Zašto? To je došlo samo po sebi. Vi nijeste krivi.  Čuje se otegnuti glas signala s lađe. 
 KAMILO pogleda Juliju, kao da se želi oprostiti. 
 JULIJA  digla se i zadrhtala:  Razumijem... To je prvi signal za odlazak. Nasmiješivši se prisiljenom galanterijom: Neću vas dulje zadržavati. Sretan vam put! 
 KAMILO nijemo se nakloni i pođe na desno. 
 JULIJA  gleda izgubljeno za njim, a kad ga je već gotovo nestalo između grmlja, ona se naglo trgne, ispruži ruke i krikne prigušeno:  Kamilo... 
 KAMILO okrene se i pogleda je zapanjeno. 
 JULIJA  jednim je mahom poletjela do njega i ogrlila ga svega; tiše:  Kamilo! - Ti nećeš otići, Kamilo! 
 KAMILO  hoteći se izviti iz njezinog zagrljaja:  Što je? - Šta vam je, Julijo? 
 JULIJA  privila se još jače uza nj:  Ne, ne, ne... Ti nećeš otići... Ostani još samo danas... Ja sam, vidiš, tako nesretna. Ti ne znaš, kako te ljubim. Šta je meni do svega, kad si ti ovako uza me... 
 KAMILO: Ali... svaki tren može tko doći... 
 JULIJA: Neka dođe, šta zato!... Pa ti si mi sam toliko puta znao govoriti o svojoj ljubavi. Nije moguće, da je sve ono bila laž... Ne... nije mogla biti... 
 KAMILO  izvine joj se napokon iz zagrljaja; u po glasa:  Ali razmislite, Julijo!... 
 JULIJA: Sjeti se samo one noći, Kamilo!  Sklopivši vjeđe:  Ja je neću nikad zaboraviti. - Tako su mirisale ruže u mraku, a tvoja je ruka bila u mojoj. Osjećala sam, kako ti srce udara, kako ti dah biva sve teži... i napokon se sve još jače zamračilo preda mnom... A ti si utisnuo svoje usne na moje, dok nam nije daha ponestalo... 
 KAMILO: Osvijestite se, Julijo! 
 JULIJA  nepomična:  I sada ćutim tvoje cjelove. Bili su tako opojni, da sam izgubila svijest, i bilo mi je, kao da sam umrla, da se nalazim negdje daleko, da sanjam... A svuda pljušti more, razbija se o grebene, galebovi nekuda odlijeću... 
 KAMILO  došao je k njoj bliže:  Julijo!... 
 JULIJA: Vječno bih mogla uza te ostati... Slušati samo, kako ti se glas gubi u noći, kako šapćeš i cjelivaš i kako zatim oboje šutimo... kao da smo umrli... 
 KAMILO  isprekidano:  Ja idem... moram otići... 
 JULIJA  prihvati ga za ruku; suho, grozničavo:  Ne... Još samo danas ostani. Samo danas... 
 KAMILO: To nije moguće - 
 JULIJA  kao gore:  Oskara neće biti dugo... On obično ne dolazi do ujutro... Reći ćemo, da si zakasnio na lađu... Pa da i dođe! - Ostani! To nije mnogo, što te molim... Svejedno je, odeš li danas ili sutra...  Sve uzrujanije:  To smijem od tebe tražiti za onu ljubav, što sam ti je dala... 
 KAMILO  odlučno:  Ne... Ne mogu. 
 JULIJA: Nikada ti više neću spominjati ni jedne riječi, ali samo sada ostani... samo sada!... 
 KAMILO: Ne... Pustite me... 
 JULIJA  pogleda ga dugim, posljednjim pogledom i ispusti mu ruku:  Znam. - Više me ne ljubiš.  - Ode polako na protivnu stranu i obori glavu na prsa.  Pa šta je i bila moja ljubav za te? Ništa. Zabava za onih dosadnih dana, kada ti se nije dalo štogod drugo raditi. 
 KAMILO: A zar ste vi uopće mogli i pomisliti, da će to dovijek trajati? 
 JULIJA: Ja ne znam. - Ja nijesam ni o čem razmišljala, kad sam te cjelivala. - Za mene je postojao samo onaj jedan čas i drugo ništa. Što je bilo prije, i što će biti poslije, to mi nije nikada dolazilo na um. 
 KAMILO: Budite razboriti, pa priznajte i sami, da dalje nije moglo ovako ići... 
 JULIJA: Dašto. - Došla je Olga, i na njoj si opazio nešta novo, čega u mene nije bilo, i tako si me prestao voljeti. To je sve. -  Pauza. 
 KAMILO  prodirno, gotovo brutalno:  Pa... recite onda, što hoćete od mene? 
 JULIJA  naglo se okrene, kao u strahu:  Zašto? 
 KAMILO  uzrujano:  Sva moja sreća stoji u tom novom životu. - Razumijete li? - I ja ne mogu više...  Zastane. 
 JULIJA  blijeda i ukočena:  Zar je to doista istina? 
 KAMILO: Jest. - 
 JULIJA  kao gore, iza podulje šutnje:  Dobro je, Kamilo. - Više vam neću kazati nijedne riječi o tom. - Sada... sad možete otići. 
 PRIZOR SEDMI 
 Julija, Kamilo i Lidija. 
   
 LIDIJA  dolazi s desne strane:  Dobar dan! - O, vi ste ovdje, Kamilo?... 
 KAMILO. Upravo sam pošao... 
 LIDIJA: Rekli su mi, da ste me tražili kod kuće. 
 KAMILO: Da, bio sam kod vas. 
 LIDIJA: Dobro, da sam vas ovdje zatekla. - Dobar dan, Julijo! Šta je tebi opet? 
 JULIJA: Nije mi ništa. Boli me malo glava, ali to će proći. - Izvoli sjesti. 
 LIDIJA: Hvala.  Sjedne.  Pomisli samo, čitavo popodne obilazim naokolo. Ali vidjet ćeš zato, što sam sve spremila za svečanost. - A što se vi tako držite, Kamilo? 
 KAMILO: Oprostit ćete, ali ja moram da idem... 
 LIDIJA: No, još koji časak možete ovdje ostati. Šta ćete dolje? - Ah, djeco, kako će to biti lijepo! - Šteta, da odlazite, Kamilo. Vi biste upravljali našu lađicu. Zar ne, Julijo? 
 JULIJA: Ja ne znam... 
 LIDIJA: Ah, ti si danas nesnosna! - Odista, Kamilo, ja ne znam, što ću uraditi... 
 KAMILO: Pa tu je Oskar - 
 LIDIJA: On nije za to, dragi moj! - Oprosti, Julijo, ali ti ćeš i sama priznati... I takav kavalir, kao što ste vi, Kamilo - 
 KAMILO  nakloni se, s osmjehom:  Molim. 
 LIDIJA: - takav kavalir namislio je da se oženi... Ne razumijem, duše mi! - Što ti veliš, Julijo? 
 JULIJA: Ja? - Pa zašto da to ne učini? 
 LIDIJA: Ajde zbogom! Ti ni sama ne vjeruješ u to, što si rekla. Mogli ste još pričekati, Kamilo! 
 KAMILO: A vi, zar se vi nijeste udavali? 
 LIDIJA  gledajući ga ispod oka:  Molim lijepo! Vi biste htjeli biti zlobni. - Jesam, udala sam se, dragi prijatelju, ali kad mi je muž dosadio, rekoh jednostavno: zbogom! - i... i sve je opet bilo kao i prije... 
 KAMILO: Pa onda? - 
 LIDIJA: Onda? - Ništa više. - Vi to nećete činiti, kad vam dosadi redoviti, mirni život, što ćete ga u buduće provoditi. 
 KAMILO: To neće biti ni potrebno. 
 LIDIJA: Vidjet ćemo! 
 KAMILO: Zar da po tom ne smijemo težiti za srećom? 
 LIDIJA: Zašto ne. - Ali da se ta sreća može ikada naći u braku, ja bih se mogla okladiti, ako ćete, ne znam o što... Pomislite tek ovo: Svako jutro, kad se probudite, opazite kraj sebe isto lice!... Zar to ne mora napokon dosaditi? - To je upravo tako, kao da vam danomice donose isto jelo. Dva tri dana vas to zanima, četvrti dan ste već nešto zlovoljni, nakon tjedan dana izgubite svaki apetit, a nakon mjesec dana - ! Onda biste najvoljeli baciti sve do đavola! 
 KAMILO: Možda je ipak kakova razlika između toga vašeg menua i tihoga, nepomućenoga života, koji još pravo ni ne poznajemo... 
 LIDIJA: Jest. Ima razlike, u koliko je moj muž bio sličan vrlo žilavom i vrlo neukusno garniranom beefsteaku. 
 KAMILO: Ali! 
 LIDIJA: Ne uzrujavajte se, dragi Kamilo! Ja držim, da radi toga nećete biti uvrijeđeni... Pa napokon, ja sam uvijek iskrena, vi to dobro znate. 
 KAMILO: Vi se svemu rugate, Lidijo! 
 LIDIJA: To i jest najbolje. Život ne valja nikada ozbiljno shvaćati. I onako je sve, kako vele, prolazno, pa zato neka čovjek izabere najljepše. - Žao mi je samo, što će sve ipak jedared proći... - Eto... i ja bih kraj vas dvoje morala postati sentimentalnom...  Kratka pauza. 
 LIDIJA: Vele, doduše, da je lijepa i tuga, ali ja se volim smijati. 
 KAMILO: Vi ni ne radite ništa drugo. 
 LIDIJA: To je barem zanimljivo. Mnogo zanimljivije negoli polaziti tako nenadano na put i ostaviti prijatelje u neprilici. Da znate samo, kako ću lijepo dati okititi lađicu. S vijencima bijelih ruža i ružičnim lampionima. Vi biste veslali naprijed, a nas dvije bismo sjele otraga kao kraljice kakve na bijelom, svilenom prijestolu... Ha, ha, ha... Zar to nije lijepo, Kamilo? 
 KAMILO: Uvijek ste isti... 
 LIDIJA: Uvijek baš ne. Jučer bi mi primjerice bilo milije, da sam ostala kod kuće. 
 KAMILO: Zašto? 
 LIDIJA: Tako. - Bila sam na nekakvom izletu. Usput nam se pridružio i onaj vaš mladi prijatelj, što je onomadne bio s vama na večeri kod mene. - Ti ga poznaješ, Julijo? 
 JULIJA: Čini mi se... 
 LIDIJA: Uspinjala sam se zajedno s njime na brijeg, i kad su drugi poodmakli malo naprijed, ponudio mi je svoju ruku. - "Lakše će vam biti, gospođo", veli on i pritom je tako tragično uzdahnuo, kanda se namjerava survati niz pećine... Ha, ha, ha... 
 KAMILO: A zatim? 
 LIDIJA: Zatim smo išli dalje diveći se dakako krasnom vidiku na more i zaostajući sve dalje otraga.  U smijehu:  A kod one kapelice, gdje ste mi vi prije nekoliko tjedana zavezivali cipelu, rekao mi je, da me ljubi... Morala sam se suzprezati, da se ne nasmijem... Onda... onda me je molio, da mu oprostim tu smjelost, ali da mi je morao reći, jer otkako je ono bio kod mene, ne izlazim ja ni načas iz njegovih misli... Ti bi se, Julijo, sigurno razljutila, da je tebi rekao tako što, ali ja - meni se to činilo sasma interesantnim... Kasnije dakako, kad je počeo posve banalno pripovijedati o toj svojoj ljubavi, zapovjedila sam mu jednostavno, da smjesta ušuti i da mi poljubi ruku... 
 KAMILO: Ne bojite li se možda, da će ta šala imati i malo drukčiji svršetak, negoli vi mislite? 
 LIDIJA: Tko zna! - Uostalom, ja se ne trebam ničega bojati. - Pa ako sam i rekla čas prije, da mi ta jučerašnja ekspedicija nije danas po volji, možda će mi se već sutra bolje sviđati. - Ja sam pače o tom uvjerena. - Dakle vidite, da nijesam uvijek ista, kako vi velite... 
 KAMILO: Priznajem. - Pobijedili ste. 
 LIDIJA  značajnim posmjehom:  No! To nije prvi put...  Opet se čuje signal s obale. 
 KAMILO: Moje gospođe, ja sada doista moram otići. 
 LIDIJA: I ne zaboravite nikada, što sam vam rekla malo prije. - 
 KAMILO: Molim... 
 LIDIJA: I najljepša stvar, ako je gledamo dan na dan, postaje savršeno dosadnom. 
 KAMILO: To ćemo vidjeti. Zbogom, gospođo Lidijo! 
 LIDIJA: Budite sretni! - A kad se opet sastanemo, onda ćemo raspredati o mojoj teoriji. 
 KAMILO nakloni se pred Julijom bez ijedne riječi. 
 JULIJA  spustila je ruke niz tijelo i pogledala ga izgubljeno; prigušenim dahom:  Zbogom!... 
 KAMILO ode na desno. 
 PRIZOR OSMI 
 Julija i Lidija 
   
 LIDIJA  gledajući časak Juliju:  Zar te se taj rastanak tako dojmio? 
 JULIJA  kao da se probudila oda sna:  Mene? 
 LIDIJA: No da... Stojiš ovdje kao kakav stup... 
 JULIJA  pošla je prema pozadini:  Ah!... To će već proći... Ipak je neobično, kad se rastajemo s nekim, koga smo bili naučni danomice gledati, pa kad nam i nesvijesno dolazi na pamet, da bi to moglo biti posljednji put...  Došla je već do nakraj terase i pogledala onamo, kuda je otišao Kamilo. 
 LIDIJA: Moja draga, što bi onda istom ja morala reći, da je tome baš tako! 
 JULIJA  okrene se:  Ti?... 
 LIDIJA  istim obijesnim glasom:  Pa to nije ništa takovo! Ja sam uostalom bila prema tebi uvijek iskrena. - A konačno, zašto da se ne užijem svega? 
 JULIJA razumjela je, ali se suspregne prihvativši se grčevito za balustradu. 
 LIDIJA: Možeš i ne vjerovati. - Meni je svejedno. 
 JULIJA  pogledala je opet niz terasu; gluho:  Već je potamnjelo more... 
 LIDIJA  bacila se nehajno na jednu stolicu:  Bit će negdje lijepa mjesečina noćas... Gotovo je i mene obuzela želja da otputujem... Bilo bi zanimljivo pratiti zaručnika, kad putuje k svojoj vjerenici, što veliš?... 
 JULIJA ne odgovara. 
 LIDIJA: Pa da se na putu dogodi štogod neočekivano, - da zaručnik otputuje sa svojom pratilicom kuda dalje na jug i da zaboravi vjerenicu, bila bi pripovijest još ljepša... 
 JULIJA sveudilj gleda na more. 
 LIDIJA: Ali pustimo ga, neka plovi... Sad više nije interesantan kao nekad. Nego, znaš, Julijo...  Nestrpljivo:  Slušaj me, molim te lijepo, kad nešto pripovijedam, ili ću otići... 
 JULIJA obazre se. 
 LIDIJA: Vidiš, onaj mladi gospodin, o kojem sam malo prije onako govorila pred Kamilom, nije mi baš sasvim indiferentan... Pače - vrlo je lijep... A kad mi je ono poljubio ruku, osjetila sam, kako su mu usne zadrhtale. Taj, taj bi znao možda još vatrenije cjelivati od Kamila... 
 JULIJA  naglo, strastveno:  Lidijo! 
 LIDIJA: Zar si ljubomorna? 
 JULIJA  opet je klonula:  Oprosti... 
 LIDIJA: Ne ljuti se, drago dijete! Ako te uzrujava, dobro, ja neću više o tom govoriti.  Došla je do Julije, koja je sjela tamo na terasi i uprla pogled preda se. Gladeći joj kosu:  Ja znam, da nijesi baš sa svime zadovoljna, ali krivo je, što nemaš ćud kao ja. Mnogo bi ti koješta bilo lakše... 
 JULIJA  teško promuca:  Ti ne znaš... 
 LIDIJA: Što je? 
 JULIJA: To je tako strašno... kao da me guši... Tu, u grudima me steže... 
 LIDIJA: Oči su ti posve mutne.. Šta ti je? 
 JULIJA: Ništa.  - Čuje se i treći signal. 
 LIDIJA  naglo:  Eno! Odriješili su lađu... Vidiš li ga, kako stoji na palubi? 
 JULIJA: Vidim. 
 LIDIJA: Čekaj, opazit će nas... 
 JULIJA: Već odmiču od obale. 
 LIDIJA  maše rupcem:  Sad nas pozdravlja... 
 JULIJA  prihvati je za ruku:  Nemoj... Bolje da se ovako svrši, kad već mora biti... 
 LIDIJA: Šta veliš? 
 JULIJA  došla je naprijed; drhtavo:  Ti si to posve lako preboljela, a mene je slomilo. Drugo ništa. -  Iz promenade se čuje lagana, večernja muzika. 
 LIDIJA  gleda je zapanjeno neko vrijeme:  Nije moguće!... 
 JULIJA: Sada je gotovo. - A kako sam ga ljubila! Kad je ono prvi put došao, kao da se javilo preda mnom sunce. - I od onog časa nijesam imala druge želje, već da ga vječno cjelivam, da bude moj, samo moj... 
 LIDIJA: Ali... Julijo!... 
 JULIJA: Ne... ne boj se... Da sam prije znala, možda bih te i mrzila, ali sada ne mogu... Sada tek osjećam bol, ovdje duboko, kao da mi je tko umro... 
 LIDIJA: Smiri se... To će proći... 
 JULIJA  mračno:  Neće... Neće proći... 
 LIDIJA: Zaboravit ćeš. To je bilo prvi put, zato te se tako i dojmilo. 
 JULIJA  gorkim osmjehom:  Sad bi trebalo nastaviti, zar ne? 
 LIDIJA: Ali - 
 JULIJA  iza duge šutnje:  Što će biti sada? 
 LIDIJA  uzela je svoj suncobran; odlučnim tonom:  Sutra, kad se probudiš, bit će sve dobro. - Ja ću te sad ostaviti. - Najbolje, da ostaneš sama... Budi samo lijepo mirna, pa ćeš već zaboraviti. Poljubi je. Zbogom, draga Julijo! Sutra ću doći, što prije uzmognem. Ode na desnu stranu. 
 PRIZOR DEVETI 
 Julija sama. 
   
 Već se spustio sumrak, nad morem se razastrle plave sjene, i park sve više zapada u tamu. 
   
 JULIJA ostala je nepomična i gleda mrtvo u jednu točku, a onda se strese, kao da su joj trnci prošli čitavim tijelom, i klone preko stolice teško zajecavši. - Muzika se još uvijek čuje u daljini. 
   
 ZAVJESA 
   
 Dovršeno 7. VI. 1909. 
   
 Savremenik,  1916., str. 174-183. 
 
 
 Rječnik 
 asfodel  (grč.) - vrsta biljke iz porodice ljiljana, "cvijet smrti", zlatoglav, čapljan 
 kuzina  (franc.) - nećakinja, sestrična 
 paoma  - palma 
 tasa  (tur.) - plitica, poslužavnik 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Frana Galovića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-192-6 
 © 2013. Bulaja naklada d.o.o. 
 
 
 Bilješka o autoru 
 Fran Galović 
 (Peteranec, 20. 7. 1887. - Radenković, Srbija, 26. 10. 1914.) 
   
 Hrvatski književnik - pjesnik, novelist i dramski pisac - iz razdoblja moderne, sa samo 27 godina tragično je preminuo na samom početku Prvog svjetskog rata, ali je stvorio obiman književni opus u kojemu posebno iskače antologijska zbirka  Z mojih bregov , uz Krležine  Balade Petrice Kerempuha  vrhunsko ostvarenje suvremene kajkavske lirike. 
   
 Pučku školu polazio je u rodnom mjestu. Godine 1894. odlazi u Zagreb, gdje je 1906. godine maturirao. Zatim upisuje slavistiku i klasičnu filologiju u Zagrebu, ali studij prekida nakon što je zbog sudjelovanja u studentskom štrajku isključen sa Sveučilišta. Godine 1908. nakratko studira u Pragu. Iste godine vraća se u Zagreb gdje nakon završetka studija (1913) radi kao profesor na zagrebačkoj Drugoj realnoj gimnaziji. Kao pričuvni kadet 27. domobranske pješačke pukovnije mobiliziran je u jesen 1914. godine. Sudjelovao je u borbama na srpskom bojištu gdje je i poginuo odmah na početku rata - u 27. godini. Okolnosti pogibije nisu sasvim jasne, pa postoje mišljenja, čak i neke indicije, da se radilo o samoubojstvu, odnosno namjernom izlaganju neprijateljskom metku. 
 Bio je pripadnik pravaškog omladinskog pokreta, te je pokrenuo i uređivao pravaški časopis  Mlada hrvatska  (1908-1909, 1911). Njegovi članci, književne i kazališne kritike bili su razasuti po brojnim časopisima ( Vijenac, Hrvatska pozornica, Književni prilozi, Pobratim, Prosvjeta  i dr.) sve do 1942. godine, kada su objavljeni u  Člancima i kritikama  sabranih djela. 
   
 U spomen 11. listopada 1903  ( Hrvatsko pravo , 1903), prvu objavljenu pjesmu, napisao je povodom otkrivanja spomenika A. Starčeviću, potpisavši se pseudonimom Hrvatski đak. Nekoliko njegovih pjesama ( Zrcalo, Childe Harold  i dr.) uvršteno je u  Hrvatsku mladu liriku  (1914), jednu od najpoznatijih antologija hrvatske poezije. Autor je sonetnog ciklusa  Četiri grada  (1913), u kojemu je zamjetan utjecaj poetike parnasovaca. 
 Vrhuncem Galovićevog pjesništva smatra se njegova dijalektalna poezija, odnosno ciklus  Z mojih bregov,  napisan u dva navrata, 1913. i 1914. godine, uglavnom u očevom vinogradu za vrijeme pjesnikova boravka u rodnom Peterancu. Ciklus je prvi put u cijelosti objavljen u Krležinoj  Književnoj republici  1925. godine. Tvore ga dvadeset i dvije pjesme, od trideset koliko ih je Galović namjeravao napisati, usustavljene prema godišnjim dobima ( Pramalet, Leto, Jesen, Zima ), koje na podravskoj kajkavštini ostihotvoruju ugođaje tjeskobe, prolaznosti i usamljenosti. Galovića se zbog ove zbirke smatra začetnikom i utemeljiteljem suvremenog kajkavskog pjesništva. "Nevelika Galovićeva kajkavska zbirka, čak pjesnički torzo, ugradila se u temelje obnovljene, moderne hrvatske kajkavske lirike kao njezin svjež i snažan početni akord, uz Krležine  Balade  njezino najcjelovitije individualno poglavlje. Kao sastavni dio lirike moderne…uspjela je sintetizirati mnoge odrednice toga pjesništva na jeziku koji se pokazao životnim i funkcionalnim na svim planovima svoje egzistencije" (Joža Skok). 
   
 Autor je uglavnom kraćih proznih djela ( Nesreća, Marica, U sutonu ; 1908) među kojima se svojim izrazitim modernističkim pripovjednim postupcima ističe  Svekar  (1912), te nešto opsežnije  Začarano ogledalo  (1913) i  Ispovijed  (1914). 
   
 Galovićeva dramska djela čine fizički najveći dio njegovog opusa: napisao je čak 17 drama, a još 11 ih nije dovršio. Većina njih objavljena je tek posthumno u  Djelima Frana Galovića  (1942-1944). 
 Za života je objavio dramu  Tamara  (1907), sadržajno blisku baladi sa motivima ljubavi i smrti, nastalu prema istoimenoj poemi M. J. Ljermontova.  Tamara  je "postavljena na čvrstoj motivacijskoj osi subjektove nakane: čežnje za idealnom ljubavi koja se preobražava u tipično secesijsko sjedinjenje Erosa i Thanatosa" (D. Detoni Dujmić). Osim prozne, postoji i druga verzija te drame sastavljena u stihu. 
 Trilogija  Mors Regni (Zvonimir, Stjepan II.  i  Petar Svačić)  bavi se hrvatskom poviješću. 
 Drame  Mati  (1908),  Pred zoru  (1908) i  Pred smrt  (1913) smještene su u ruralnu sredinu.  Pred smrt  je realistička, naturalistička jednočinka, čiji je kraj, međutim, simbolički: u zadnja dva prizora pojavljuje se nadnaravni lik Neznanke, koja znači smrt, ali ne više njenu biološku, nego metafizičku, spiritualnu stranu (Senker). Drama se temelji na kontrastu tragičnosti smrti i banalnosti njezina prihvaćanja. Tu dramu i suvremena kritika i novije interpretacije ističu kao najuspjelije Galovićevo dramsko djelo, te se u njoj prepoznaju postupci moderne i poetika ekspresionizma i Maeterlincka. 
 Tema jednočinke  Valovi  (napisana 1909, tiskana poslije autorove smrti 1916. u časopisu  Savremenik ) je stereotipni ljubavni trokut, uz vrlo uspjeli "salonski dijalog". U radničku, urbanu sredinu smještena je nedovršena drama  Sodoma  (1911), koju karakterizira urbana zagrebačka kajkavština. 
 Simbolistički misterij  Marija Magdalena  (1912) sastavljen je u stihovima. Biblijska grešnica Marija Magdalena prikazana je izrazito erotizirano, pa je ta drama odbijena za prikazivanje zbog mogućih prosvjeda svećenstva. 
 "Kroz Galovićeve je dramske tekstove prohujalo sve ono što se nataložilo u burnim godinama tzv. moderne, odnosno hrvatske varijante srednjoeuropske secesije" (D. Detoni Dujmić), od Ibsena i Strindberga, preko Maeterlincka i Hauptmanna, do Wildea. U tim "dramskim pričama za čitanje" (D. Detoni Dujmić) suprotstavljena je zbiljnost i fantastika, čime ostvaruju prizore u kojima je realistička zamisao predmetom simboličkog i poetskog očuđenja. 
 Dvije njegove jednočinke,  Grijeh  i  Tamara , postavljene su na scenu kada je Galović imao samo 20 godina (rujan 1907), a trilogija  Mors regni  izvedena je u sezoni 1908/9. Nakon autorove smrti, 1916. godine, izvedene su i drame  Pred smrt  i  Mati . 
 Pisao je i kazališne kritike u kojima je iznosio vlastite poetske smjernice, među kojima se ističe težnja za poetizacijom dramskog izraza. 
   
 * * * 
   
 Radnja drame  Valovi  vezana je uz lik Kamila, koji se dolazi oprostiti od prijatelja Oskara i njegove supruge Julije prije putovanja k svojoj zaručnici. U vremenskom odsječku od jednoga sata razotkriva se tajna ljubavna veza koja Galoviću služi kao predložak za propitivanje različitih razina ljubavnih odnosa, s posebnim osvrtom na vrijednosti i trajnost braka. 
   
 
   
 Tekst prema: 
 
 Djela Frana Galovića , prir. Julije Benešić, Hrvatski izdavalačko bibliografski zavod, Zagreb, 1942-43. 
 
 
 