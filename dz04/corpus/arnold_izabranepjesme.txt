
 
 Sadržaj 
 PRVI DIO: Rodu i domu 
 DRUGI DIO: U žaru vječnih zvijezda 
 TREĆI DIO: Na krilima čežnje 
 ČETVRTI DIO: Balade i romance 
 Rječnik 
 Bilješka o autoru 
 Impressum 
 
 
 PRVI DIO: Rodu i domu 
 DOMOVINA 
   
 Zimska nojca već se šulja dolom, 
    Sitne svijeće po svem pali selu; 
    Sniježak prši, - svakom stablu golom 
    Rad bi natko košuljicu bijelu. 
   
 Na kraj sela stoji kuća stara, 
    Kano raka čini ti se grobna; 
    Al da vidiš, kako pogled vara, 
    Ded zaviri na okanca drobna. 
    Nasred stola svijeća dogorijeva, 
    Do nje zdjela, pladnji, suđe ino; 
    Majka kćerci, gle uz zipku pjeva: 
         "Lijepa naša domovino"... 
   
 Sinčić mali ocu si na krilu 
    Drži knjigu punu slika, bajka; 
    I začaran sluša pjesmu milu, 
    Što mu snenoj seci pjeva majka. 
    Netom šapnu rujne usne sina: 
    "Reci, tato, što je domovina?" 
   
 Otac svoje pogladio zlato, 
    Pak mu milo odgovara na to: 
    "Dok si bio malen kao seka, 
    Domovina bila ti je cijela; 
    Ova zipka kićena i meka, 
    Majka, ja i ova izba bijela. 
    Zipka te je ljuljala u sanje, 
    Majka svojim mlijekom dojila te, 
    Ja po izbi - nakon muke danje - 
    Igrah s tobom igre umiljate. 
   
 Malo poslije pružila se širom 
    Preko dvora, vrta, naše njive, 
    Donle, gdjeno stoje vrbe sive, 
    Gdjeno gorski potok šumi s mirom. 
    Onda njojzi pripadala staja, 
    I kravica, što nas mlijekom hrani; 
    Male koke, što nam nesu jaja, 
    Vjerni kudro, što nam kuću brani. 
   
 Poslije, kad ćeš poć' u prvu školu, 
    Pružit će se ona po svem dolu; 
    Cijelo selo obujmit će tude, 
    U njem dobre i radine ljude. 
    Da još više: one humke, šume, 
    Što će ljeti jagodama rodit; 
    One bijele staze, ravne drume, 
    Kud će tata nedjeljom te vodit. 
   
 Ali tvoja duša dobro sluti, 
    Da još dalje vode ovi puti: 
    Vode preko polja, rijeka, gora, 
    Vode uzduž širokoga mora. 
    Svud se nađu sela, bijeli gradi, 
    Svuda bistra uma dobri ljudi: 
    Kojim isti govor život sladi, 
    Kojim isto srce grije grudi. 
   
 Oh, daleko, sinko moj, se pruža 
    Ova naša domovina krasna; 
    Njeno ime - mirisna je ruža, 
    Njena slava - zvijezda vijekom jasna. 
    O toj slavi pričat će ti knjige, 
    Štono ćeš ih diljem škola učit; 
    Pri tom često morit će te brige, 
    Kako li ćeš pravo sve dokučit. 
   
 Ali zato duša će ti ronit 
    U davninu nevidovnih međa, 
    Iz nje će ti kao bajka zvonit 
    Zveket mača junačkih nam pređa: 
    Ti ćeš doznat, kako su za grudu 
    Zemlje svoje lili krvi česme, 
    I sudbinu kako su si hudu 
    U vječite okovali pjesme. 
    Čut ćeš, kako bjehu tvrđom jakom 
    Čovječanstva prosvjetnome rodu; 
    Kroz stoljeća branili ga šakom, 
    Spasili mu vjeru i slobodu. 
   
 Pojmit ne ćeš samo, je l' im jača 
    Snaga uma bila ili mača, - 
    Jer su kadšto usred bojne buke 
    Pograbili pero još u ruke, 
    Njim su čuvstva ocrtali vrela, 
    Smjele misli, mašte plamen živi, 
    Satvorili ona sjajna djela, 
    Kojim i sad cio svijet se divi. 
   
 Tako pređi namrli nam slavu, 
    A sa slavom ovu dragu zemlju; 
    Pak su onda naslonili glavu, 
    Tihi sanak da u grobu drijemlju. 
    Al iz groba glas nam šalju oni: 
    Nek na umu sveđ nam domovina, - 
    Ne ćemo li, da kô zv'jer nas goni 
    Tuđim svijetom strašna kletva njina! 
    Kako i ja možda, sinko zlati, 
    Već nad groba crnim lebdim jazom, 
    Duša brižna htjela bi mi znati: 
    Hoćeš li mi ti djedova stazom?" 
   
 Sinčić - dotle mramornom u muku - 
    Na srdašce metnuo je ruku, 
    S tužnih misli glavica mu gori, 
    Al on ipak krepkim glasom zbori: 
    "Hoću; tato, - kunem ti se vjerom, - 
    Radit u dan, učit u noć kasnu: 
    Junak bit ću mačem ili perom 
    Za tu našu domovinu krasnu!" 
   
 Sretnom ocu krupna suza kane: 
    Znamen sveta blagoslova nijema; 
    Sinčića si žarko ljubit stane, 
    Pa ga onda na počinak sprema. 
   
 Zimska nojca pustim vlada dolom; 
    Ljudi u san tonu po svem selu; 
    Sniježak prši - svakom stablu golom 
    Rad bi natkô košuljicu bijelu. 
 PLAŠT I KRUNA 
   
 U stranom gradu bi... sred noći zimne, 
    Gdje sve već snu na meki palo skut; 
    Po ulicama samo sjever ljut 
    Urliko jošte svoje grozne himne. 
    Na logu žena snivala mi draga: 
    O vječnom valjda ljubavi nam traju; 
    A do nje čedo sitno, lišca blaga - 
    O grudima joj bijelim: svome raju. 
    Ja sâm uz vatru mramorna kamina 
    Promatrah tihe sreće skromnu sliku; 
    A ipak bi mi - kao prognaniku 
    Sred pustih sniježnih sibirskih nizina. 
   
 I s čežnje hitra vinula se misô 
    Daleko, gdjeno prvi zrak sam disô, 
    I gdje otaca zemlje čarne tije 
    Kô srebren okvir pašu rijeke dvije. 
    I tu se dugo zabavih i slatko 
    Kô majčinu u oku suza sreće; 
    A noćni čas je prolazio glatko, 
    Da ni ne spazih - kako gasnu svijeće. 
   
 Al kad u sumrak izbe pak sam zirnô, 
    Uzbunilo se srce doslije mirno 
    Kô suri orô na visokoj grani, 
    Kad iz nizina diljke hit ga rani. 
    Tu drhtala je žena poput pruta: 
    Prem dvije joj krune bujne krile prame, 
    A baršunasti plašt joj sa dva skuta 
    Niz ponosito spuštao se rame. 
    A ja sam časak s njena lika trnô 
    I preko vjeđa rukom plaho srnô; 
    Al videć, da ju bijeda svijetom nosi, 
    Zapitah s tiha: "Reci, što ćeš, tko si?" 
    A ona kô božanstvo sa oltara 
    Na tih mi upit tiše odgovara: 
    "Po svijetu lutam, djecu tražim svoju, 
    Na povrat ne bil' sklonila ih nut, 
    Da ištu veće - makar baš u boju - 
    Otetu krunu, treći plašta skut. 
    Bez njih ti dršćem usred ljeta mila, 
    A kako ne - kad zimski grune bijes; 
    Bez njih ti nisam, što sam nekoć bila: 
    Domaji ponos - a tuđini trijes"... 
    I umuče ko s teške stare boli, 
    A licem joj se plamen gnjeva proli. 
   
 Po slatkom sam je razumio rijeku, 
    Po gorkoj sudbi pak ju, aoh, spoznah. 
    I šapat joj probudi gromku jeku 
    U duši mojoj - kao priča grozna. 
    Do nogu htjedoh u to pasti njenih 
    I kazat, s iste da sam bolan sjete, - 
    Na pustoj ipak sustavih se stijeni, 
    I stadoh plakat kô nasamo dijete... 
    Ah, duga otad minula su ljeta 
    Ko plahe noćne ispred sunca sjene! 
    Al mene ista jošte mori sjeta 
    I tužni obraz one čudne žene. 
    U zlovolji se zato pitam nut: 
    "Zar još joj nijesu pribavila djeca 
    Otetu krunu, treći plašta skut?" 
    I moje srce s beznadice jeca! 
 KOŠTUR I GROBAR 
   
 KOŠTUR 
   
 Gdje sam, jao?! ponoć baš odbija, 
    Otvorena raka pokraj mene: 
    Iz nje žurno nut se krade zmija, 
    Kao da se moje plaši sjene! 
    Živ sam koštur, s koga sve je spalo, 
    Čime nekoć tijelo mi je cvalo... 
    A kroz kosti šuplje vjetar duše, - 
    Da se s groze vrbe grobljem suše. 
    Tko bi znao kazati mi doba, 
    Što ga proveh na dnu toga groba? 
    Dugi mora da su prošli vijeci, 
    Kada sve mi strano kao djeci, 
    Što se istom rode na tu zemlju, 
    Pak i budna na njoj samo drijemlju. 
    Ej, grobaru! Ču li?... De se prođi 
    Noću smetat pokoj tih mrtvika! 
    Lopate se kani!... Amo dođi, - 
    Budi tumač stranih meni slika! 
    Je l' to Sava, što se dolom vije? 
    A to Zagreb, komu skute ljubi? 
   
   
 GROBAR 
   
 Pa dakako, da mu kuće tije 
    Već na drugu stranu živo snubi! 
    S veličine, krasa, blagostanja 
    Narod mu se divi, tuđin klanja... 
   
   
 KOŠTUR 
   
 A domaja, koju strasno ljubljah, 
    Sja li njojzi slične sreće zublja? 
   
   
 GROBAR 
   
 Njom baš med ne teče još ni mlijeko, 
    Ali dobra, svih sinova volja, - 
    Svaki brijeg je svoju lozu stekô, 
    Zlatnim klasjem sva se sjaju polja... 
    Seljak opet pjeva si uz posô, 
    U svom domu nije kmet - već goso. 
   
   
 KOŠTUR 
   
 A što more, milovano vijekom, 
    Zbore li mu vali našim rijekom? 
   
   
 GROBAR 
   
 Na slobode suncu se osmijeva, - 
    S lađa naša pjesma svud odmnijeva!... 
   
   
 KOŠTUR 
   
 Na slobode suncu? Što to zboriš? 
    S opsjena li mašte možda goriš? 
   
   
 GROBAR 
   
 Maštom tek se draška mladost luda, 
    Starost pak za zbilju pita svuda. 
   
   
 KOŠTUR 
   
 Pričaj onda: kako nam sloboda 
    Obasjala zemlje dragog roda! 
   
   
 GROBAR 
   
 Znaš, da nekoć - a za kobnih dana - 
    Susjedu smo u naručaj pali... 
    Dijelila nas dašto krvca strana, - 
    Al vezali srodnih suza vali... 
    Da će suze uginuti s rana, 
    Toga jadni onda nijesmo znali; 
    Mi mišljasmo domu bit tek jači, 
    Ako nam se naši slože mači. 
    Ali kad se krovom nam pod drevnim 
    Stao susjed kô pod svojim banit: 
    Počelo se pred očima gnjevnim 
    Iznenada, ah, i nama danit... 
    I mi na sve četir strane svijeta 
    Ugledasmo roda iste krvi: 
    Opazismo da nam svuda cvjeta 
    Bratska ljubav - snage korjen prvi! 
    S milja drevni dom nam se je trgô 
    Stoljetnome drijemežu duboku, - 
    Pa se eto kô vilenjak vrgô 
    U te slike, što nam gode oku... 
   
   
 KOŠTUR 
   
 Dosta! Dosta! Zborom se ne nagli! 
    S velje sreće nešto mi se magli... 
    Da na carskom sada sjedim trunu, 
    Svoju bih ti na dar dao krunu! 
    Mješte toga prsten ovaj nâ ti, 
    S ponajdražim što me vezô bićem, 
    Kad sam jošte zemskim stupô žićem, 
    Drugo neka dobri Bog ti plati! 
    A to srce - jao! strunulo je... 
    A ja htjedoh, da ga daš domaji: 
    Neka vidi, sad da smireno je - 
    Pod okriljem gdje su svi joj kraji! 
    Ali kakav mrak me nuto ovi?... 
    Kakav drhat shvati?... Ah ja klonem 
    I svom grobu opet na dno tonem; - 
    Domovino, - Bog te - blagoslovi! 
 HRVATSKOJ 
   
 Ja znam, da nije danas više moda 
    Pred tobom sagnut ponosno si čelo, 
    I skidat pjesmom zlato s nebna svoda, 
    Ovijat njim ti mučeničko tijelo... 
   
 Al ja sam, prosti, nešto glave svoje; 
    I ne ću kanit navika se starih: 
    Ja pjevam noću, kad se zvijezde roje, 
    I danju, kada svijetom sunce jari. 
   
 Pa komu sve te da namijenim pjesni, 
    No tebi, kojoj crn se otpad sprema: 
    Med djecom tvojom već ti borba bjesni 
    Za tuđe... ko da tvoga više nema... 
   
 Al bila pri tom kakve godjer sreće, 
    Pjevača tvoga ništa ne okrene - 
    Ja volim tvoje ruho i od vreće 
    No tuđe: bilo baš od svile cijene. 
   
 I zato će te dalje kô i prije 
    Sve pjesme moje, majčice, da slave - 
    Ja znam, da danas to već moda nije, 
    Al, ja sam, prosti, nešto svoje glave! 
 NA VELIKI PETAK 
   
 Iskapio je do dna žuč života, 
    Al i uskrsnô - jer je bio Bog... 
    Na velik petak velja bol se smota 
    Ko crna guja oko srca mog. 
   
 I ja pomišljam na te, majko dična, 
    Jedini za me na toj zemlji raj, - 
    Po patnjam jer si nekud Njemu slična, 
    A ipak dulji jer im bio traj. 
   
 Kroz vjekove su tebe raspinjali, 
    A onda naglo proboli ti grud; 
    Ah, krvlju tvojom duša mi se zali, 
    I s tuge mišljah, da ću postat lud. 
   
 Pa da su barem snimili te na to, 
    Položili te u duboki grob: - 
    Do danas možda ne bih više shvato, 
    Da uz te i ja tek sam jadan rob. 
   
 Al tako trajno s tvoga lica čitam, 
    Koliki li si prepatila boj; - 
    Na veliki se petak stalno pitam: 
    Ah, kad će, majko, svanut uskrs tvoj? 
 U BIJELI SVIJET... 
   
 U bijeli svijet sam sitnu pjesmu turno, 
    Oda sna da mi narod moj probudi - 
    Al susreli je bezdušni su ljudi... 
    I teškim negvam okovali žurno. 
   
 A sad me kune: što u doba burno 
    Iz toplih sam je izagnao grudi; 
    Slobode dan u uzam da ne rudi 
    Uz tamničara gnjevnih čelo tmurno! 
   
 S junaštva njina dašto da se jedim 
    I pitam: što za pjesmu su im dali, 
    Da barem znam - što kao pjesnik vrijedim? 
    Al ne, ne! To ih pitam tek u šali - 
    A ja ću dalje sitne pjesme presti, 
    Dok narod mi se drijeman ne osvijesti! 
 TOPLI VJETAR SVIJETOM DUJE... 
   
 Topli vjetar svijetom duje 
         I čudesa tvori - 
    Prolisto je preko noći 
         Stari dub u gori. 
   
 Livada si travom svilnom 
         Stidne pokri grudi; 
    Tu i tamo već se nježno 
         Poljsko cvijeće budi. 
   
 Od čeznuća ševa trepti 
         Nebu ispod trijema; 
    Potok hrli kao da se 
         Nekud dal'ko sprema. 
   
 Ah, i ja bih u svijet krenô 
         Po nagonu ludom - 
    Da mi nije duša srasla 
         S domovinskom grudom. 
 NARODNOJ PJESMI 
   
 Uz kolijevku si već mi zvonit znala 
    Ko vrelo gorsko uz slavujka gnijezda; 
    Na vjeđe si mi noćni pokoj zvala 
    Kad nebom prva planula je zvijezda. 
    A onda si se kroz sve moje snove 
    Ko anđeoski slatki smiješak vila - 
    Dok duši nisu ponarasla krila, 
    Da sama prše: kud je želja zove... 
    I tako s rana zavoljeh te veće 
    Ko rosu s neba sitno poljsko cvijeće. 
   
 I poslije sam te domom svuda sreto: 
    Na moru, selu, u polju i gori... 
    Pod čarom tvojim život mi je cvjetô 
    Ko protkan svjetlom sličnim mladoj zori. 
    I stao sam te tražit među ljudma, 
    Kad poso vrše... ili gredu s njega... 
    I slušo: kako zvuk ti se razlijega 
    I s milja svakom srce vri u grudma. 
    Da, samo ti znaš sladit dnevnu muku 
    I sklonit čun u sreće tihu luku! 
   
 A svetkovanja crkvam ispod trijema? 
    I igre, što no pri tom puk ih vije? 
    O, bez tebe ih stalno nigdje nema, 
    Kad bez tebe se nit plače, nit smije... 
    I zato stajem, gdje se godijer javiš 
    I požudno te svojim uhom pijem; 
    A onda istek dalje ti se vijem - 
    Kad žednu dušu sasvim mi zatraviš. 
    I zato si mi svega blaga draža, 
    Ti moga doma zvonki štit i straža! 
   
 Al ponajdraža ipak onda si mi, 
    Kad slavnu prošlost dižeš nam iz groba... 
    I pustiš rod, da već jedared snimi 
    To breme sramno i po zadnjeg roba... 
    Ah, onda mi je: ko da vidim pređe, 
    Gdje prolaze uz bojovno već pjenje 
    A za njim' grne novo pokoljenje 
    Još oteščane sanjom trući vjeđe - 
    Doživjet hoću l' samo dane one 
    Il glava će da prije k zemlji klone? 
   
 Ja ne znam... Ali jednoga će dana 
    I meni samrt pokucat na vrata; 
    Al s njom ćeš, jel' de, ti i nepozvana 
    Pristupit brižno, moja drugo zlata; 
    I gukat ćeš mi tiho... i sve tiše 
    Ko nekoć čedu oko loga meka... 
    Ta i grob nije nego zipka neka, 
    Za bolji svijet što svakoga odnjiše - 
    I tako ćeš me otpratiti eto 
    I samoj gdje ti vrelo ključa sveto! 
 S GRIČA 
   
 Izranja sunce gorskog iza kruga 
    U nedjeljnoga jutra svetom muku: 
    Otajstvu nalik, što ga božji sluga 
    U veljem hramu dobrom kaže puku. 
   
 Ravnicom savskom zlatne plinu zrake 
    I dižu se nad kuće - sanja pune... 
    Sav grad se čini poput velje rake, 
    Nad kojom sijevak slavne dršće krune. 
   
 A ja na drevnom nijemo stojim Griču 
    I tomim tešku s uspomena sjetu - 
    A usne mi se u molitvi miču: 
    Za mučeničkog doma grudu svetu. 
 LIPA I JABLAN 
   
 Onkraj Drave stoji lipa 
    Ispred tihe crkve bijele: 
    Prema jugu cvjetke sipa - 
    Ako nisu suze vrele. 
   
 Ovkraj Drave jablan viti 
    Na lipu se bolno smješka; 
    Deblo težak križ mu kiti - 
    Ako nije sudba teška. 
   
 Danju niti giblju grane, 
    Niti listom bujnim kreću - 
    Valjda što ih gladne vrane 
    Naokolo svud oblijeću... 
   
 Al kad stane rosa kapat, 
    Nebom zvijezda roj zasvijeti - 
    Onda neki čudni šapat 
    S jedne strane drugoj leti. 
   
 Lipa šušti: "Davno sam ti 
    S toplih grudi otkinuta; 
    Al mi duša jošte pamti - 
    Da smo s iste majke skuta... 
   
 Reci, kad ćeš doći po me, 
    Da mi za sve jade doznaš? 
    Dušmani mi grane lome - 
    Da me samo ne raspoznaš". 
   
 Jablan vraća: "Sliku tvoju 
    Vijek u svome srcu nosim: 
    Dnevnom je u nepokoju 
    Svojom toplom suzom rosim. 
   
 A ne mogu doći po te, 
    Dragom da te krilu vratim; 
    Jer se jošte vrh Golgote - 
    A pod teškim križem patim"... 
   
 Tako jablan cijele noći 
    Tiho s lipom razgovara - 
    Bog zna, da l' ih u samoći 
    Sluša barem majka stara? 
 NA SEOSKOM GROBLJU 
   
 Do križa križ - a svi u okrug nijemi, 
    Ni s kojeg da bi samo slovo sjalo - 
    A ipak plijen, što ovdje smrt ga spremi, 
    Svoj časni izvi vijek uz plug i ralo. 
   
 Il nisu l' možda vrijedni uspomene, 
    Života povijest što si plugom pišu, 
    A samo oni treba da se cijene, 
    Što gospodsku si mater milo sišu?! 
   
 Taštino zemska, s prezira mi sveni, 
    U grobu da se ne razgnjeve pređi! 
    Ja  vas  pozdravljam, moji  bezimeni , 
    Na ovoj tihoj dvaju svijeta međi! 
   
 Ja vas pozdravljam - i do tala svetih 
    Svoj klobuk skidam ko u ime duga; 
    A misao mi kroz molitvu leti, 
    Da svega plemstva stup je - plemstvo pluga. 
 EXSURGAT ALIQUIS... 
   
 Sva zemlja cvate... S proljetnoga milja 
    U grudma srce hoće da mi skače - 
    Al pjesma, što je poslah bez okrilja 
    U bijeli svijet, baš gorko negdje plače. 
         I plač mi vjetar nosi s one strane, 
         Sloboda gdje se guši već u klici... 
         Al sve badava: uza, bod i tane - 
         Iz pjesme jednom nić će osvetnici! 
   
 Sva zemlja cvate... Rijet ne mogu samo, 
    U kakim bojam ovi niču cvijeti - 
    Ja vidim krv tek ljudsku tu i tamo, 
    Sve drugo vidjet krate - bajuneti. 
         Za bajunetim, zli se dusi bane 
         I snuju harač u modernoj slici... 
         Al sve badava: uza, bod i tane - 
         Iz krvi jednom nić će osvetnici! 
 AH, ŠTO ME MUČIŠ?... 
   
 Ah, što me mučiš?... Ja i u noć slonim 
    Nad knjigom tvojih teških patnja svih... 
    Ti znaš, da s bola mnogu suzu sronim 
    U svaki tvojoj slavi građen stih. 
   
 Ja nisam kriv: što mene - tekel - pjesme 
    Ne bude svijetom više niti stid; 
    Ja nisam kriv: što poput gorske česme 
    Razbijaju se sve o tvrdu hrid. 
   
 Pa što me mučiš?... Tvoje sam si jade 
    O grudi smoto kao oklop čvrst - 
    Ja mogu za te i na barikade, 
    Al reci, hoću l' skinut s tebe krst? 
 PA DA SI MRTAV?... 
   
 Tko veli, da si mrtav? Ti dupliri 
    Iz živa plamte srca svih Hrvata... 
    Ko spomen svet - na vođu svetog rata, 
    Il konac pjesmi - narodnoj na liri. 
   
 U plamen stog i sav ti narod gviri 
    I tvrdu vjeru uz duplire hvata: 
    Da dotle čuvar gesla ti je zlata - 
    Za domom dok mu dušman ralje širi. 
   
 A kad se časkom burno ustalasa 
    Ko more, što ga vijor draškat stane, 
    I diže vale orijaškog stasa... 
   
 Ah, onda prošle proživljava dane, 
    Pod gromom kô da tvoga stoji glasa - 
    Pa da si mrtav? Nikad, vječni bane! 
 
 
 DRUGI DIO: 
    U žaru vječnih zvijezda 
 MIGNONI 
   
 Kad se moliš, čedo, nemoj molit 
    Samo za se i za oca svog, - 
    Takih molba ne će stalno volit 
    Nesebični, dobri, stari Bog. 
   
 Neka vazda nevina ti usta 
    Za taj cijeli bolni mole svijet: 
    Gdje sam ja već razvalina pusta, 
    A ti na njoj tekar skroman cvijet. 
   
 Onda s neba blagoslov će polit 
    Svaki stvor i na kraj svijeta tog - 
    Kad se moliš, čedo, nemoj molit 
    Samo za se i za oca svog! - 
 APRES NOUS LE DELUGE! 
   
 Visoko sjede - svaki na svom hatu - 
    I lete svijetom... gromko da ozvanja; 
    Još prije nego l' zublja klone danja 
    Dovinut bi se radi: časti, zlatu... 
   
 Ni sjenke stida u tom nema jatu, 
    Za ciljevima svojim što se ganja; 
    A strada l' pri tom ljudstva uzor - sanja... 
    Ne mare - samo njim dok ruže cvatu! 
   
 A kako su bez vjere božjeg straha, 
    Po svijetu hrle poput kužna daha: 
    Ne štedeć nikog - vražjem u zanatu. 
   
 Uz njinu strast i srca gramzu crnu 
    Da narodi u jadnu propast srnu... 
    Ne mare - samo njim dok ruže cvatu! 
 VI ZOVETE ME... 
   
 Vi zovete me zahman, da pristupim 
    I budem vašeg bučnog slavlja česnik; 
    Ne znate l' da sam one tuge pjesnik, 
    Što skriviste je vi izdajstvom glupim? 
    Pa kako da vam onda budem mazôm, 
    Kad prezirem vas? Ja ću svojom stazom. 
   
 Šampanjcem vi bi dašto sada htjeli 
    Da otplavite ljagu smrtna grijeha; 
    A gromkom bukom đavolskoga smijeha, 
    Da nadbijete duše pakô cijeli; - 
    Al vi ste slavlje razvili nad jazom 
    Svog vjerovnika!... Ja ću svojom stazom! 
   
 Vi zovete me, - jer ste zakopali 
    Već davno boštva svojih dana mladih... 
    Al što bi s mojom bilo siročadi: 
    Života moga cvjetnim ideali? 
    Pod vaših riječi klonuli bi mrazom 
    I poginuli. - Ja ću svojom stazom! 
   
 A sore li se na me možda zato 
    Raspirena vam gnjeva trovne strijele: 
    Sred borbe ću si očajne i vrele 
    Zakrilit drago ideala jato, - 
    Pa makar baš ih zadnje krvi mlazom 
    Poškropit morô. - Ja ću svojom stazom! 
 USKRSNUO JE KRIST... 
   
 Uskrsnuo je Krist: a s božjeg hrama 
    U šir se glasa zvonce crna sluta - 
    I skromno selo bijesna strava guta: 
    Što ponajboljem baš se kopa jama... 
   
 Pod trošnim krovom žena ruke lama 
    I suze roneć dršće poput pruta; 
    Mališi joj se gladni drže skuta - 
    Al njoj je s bola: kao da je sama. 
   
 U polju rđa plug, a do njeg brana 
    Kô s tuge, što im trune na dnu lijesa 
    I goso mlad i jednom domu hrana... 
   
 I tako sve sa zvonom sveta zvuka 
    Svoj zadnji upit šalje spram nebesa: 
    Oh, Bože, kad ćeš tog se sjetit puka?! 
 OVDJE NAŠIM... 
   
 Ovdje našim bolan trzaj 
    Na samrti srce steže... 
    Ondje eno dušmanovi 
    U rpama silnim leže... 
   
 A nad svima kao suze 
    Trepte zv'jezde podjednako 
    I pitaju: Zašto ljudi 
    Na zemlji si grade pako? 
 DUŠNI DAN NA BOJIŠTU 
   
 Dan je duša. Groblja sva su 
    Puna ruža, puna sv'jeća - 
    Svak se bar u zadnjem času 
    Pokojnika svojih sjeća... 
   
 Samo tu se humci nižu 
    Ko ukleti kakvi dvori: 
    Ni na kojem traga križu, 
    Ni na kojem suza gori! 
   
 Ali ne, ne!... Gledaj ondje 
    Među humcim Krist se šeta; 
    U ruci mu divno gondže, 
    A u oku suza sveta. 
   
 "Svi ste" - zbori srca meka - 
    "Trnovitim išli tragom; 
    "Zato vas i v'jenac čeka 
    "Gore, pri mom Ocu dragom. 
   
 "Al i danas, gdje u kr'jesu 
    "Svaki grob se kraljem gradi - 
    "Nek i ovi vaši n'jesu 
    "Nalik goloj siročadi..." 
   
 I po cv'jet u hodu lakom 
    Krist na svaki humak meće - 
    A u cv'jetu eno svakom 
    Gori suza poput sv'jeće. 
 PRI ŽETVI 
   
 Pod kosom i pod srpom 
    U polju strn pol'ježe: 
    I hrpa se za hrpom 
    U vito snoplje veže. 
   
 A ovu slatku muku 
    Začinja pjesma meka - 
    Pa tomu da se puku 
    Ne diviš vijek do vijeka! 
   
 Ja ne znam: čemu ljeta 
    Na umlja vrelu crpah - 
    Sva sreća kad već cvjeta 
    Kraj kose i kraj srpa! 
 KAD SI ONO MENI... 
   
 Kad si ono meni svešteničko zvanje 
    Hvalila ko žića ponajljepšu priču - 
    Nisi znala, da me već oblijeću sanje 
    O zv'jezdam i ružam, što svemirom niču. 
   
 Otad sam se; majko, u crno od'jevo, 
    Ako baš i nije halja bila sveta; 
    Misa nisam čito, al sam udilj pjevo - 
    Pjevo sve, što živi od neba do cv'jeta. 
   
 Volio sam dašto čiste kraje zv'jezda 
    Nego l' te nizine često blatne, trovne, 
    Tu si zato stalna ni ne savih gn'jezda - 
    Da se lakše krenem, kad me Otac zovne. 
   
 Njime sam se dao vodit kao čedo 
    I po umlja istog vrtoglavom visu; 
    Njegovu u sv'jetlu sve sam stvari gledo - 
    A druge mi oka ni draškale nisu. 
   
 Tako sam očaran segno i za lirom 
    I od pjesmâ v'jenac svome rodu vio - 
    Pa sad reci, majko, da ne sumnjam s mirom, 
    Nisam li ti ipak želju ispunio? 
 KAD NA VJEČNOST MISLIM... 
   
 Kad na vječnost mislim: ledi mi se um 
    Od bezmjerja, što ju sa svih strana rubi; 
    Ja joj svuda gledam širok, hladan drum, 
    Al ne vidim, kud se među zv'jezdam gubi. 
   
 Ti već dugo tražiš toga druma kraj, 
    S umora već mora da te hvata čama; 
    Popostani malko... otpočini daj... 
    Dok ja stignem k tebi, zvan od Oca sama. 
   
 Onda ćemo skupa nastaviti put 
    Prema vječnom sv'jetlu, do žuđene mete - 
    Ja ću se ko nekoć za tvoj držat skut, 
    Ti me ocu predat kao svoje d'jete. 
 MENI TREBA 
   
 Meni treba konjic laki, 
    Sa dva krila laka, hitra, 
    Da se vinem tamo gore, 
    Gdje do zv'jezde zv'jezda titra. 
   
 Ovdje hvatam sv'jetle zrake, 
    Što ih taman sv'jet mi krati - 
    M'ješam ih sa noćnom rosom, 
    Pa si kondir gradim zlati. 
   
 Meni treba kondir zlati 
    Za čudesno jedno piće: 
    Bez koga bi pusto bilo 
    To zemaljsko moje žiće. 
   
 Kada k usnam nagnem kondir, 
    Ovu sve mi sreće česmu - 
    Spazim odmah, da sam opet 
    Ispjevao novu pjesmu. 
   
 Meni treba pjesma moja 
    Više zlata, više hljeba: 
    U njoj ljubav, nada vjera, 
    Sveti dari vječnog neba. 
   
 Istina, da zna i suzam 
    Natopljena biti jako, - 
    Ali tko bi, da je nemam, 
    Na mom grobu jednom plako? 
 MOJE SRCE, MAJKO... 
   
 Moje srce, majko, veliki je grob, 
    U kom mnoštvo nada pokopanih gnjije, 
    I što dalje zemski život mi se vije, 
    Vidim, da sam tvoju baštinio kob. 
   
 Al se ne boj zato, da po sv'jetu tom 
    Možda i bez nada duša mi se pati - 
    Uvrh sviju jedna udilj cvati: 
    Da ću te još jednom srcu privit svom. 
 VEČER SIVA... 
   
 Večer siva. Čudna kiša 
    Iz oblačnih bije vrela: 
    Od neba je pa do zemlje 
    Guste žice razapela. 
   
 Kroz tu harpu orijašku 
    Rasputani vjetar duje; 
    A sumornom vasionom 
    Udremljivo žice bruje. 
   
 Na oči mi vjeđe s tija 
    Ko zavjese klonu lake - 
    U dušu se kroz njih kradu 
    Drugog sv'jeta bajne zrake. 
 JA SAM GUSLE SVOJE... 
   
 Ja sam gusle svoje noso svud po sv'jetu, 
    Opjevao njima radost si i sjetu; 
    One su mi bile Bogom dana druga, 
    Spajale me s nebom kao zemlju duga. 
   
 Ali kad sam jednom na svom putu s njima 
    Pod propelo pao - podišla me zima 
    I sa groze tajne nisam žicâ takô, 
    Molio sam samo - molio i plako. 
   
 I od onda često žice moje šute, 
    Prolazio bučne ili tihe pute - 
    Samo jedna nikad ne će da se smiri 
    Ko da kroz nju vjetar sa Gologote piri! 
 NA GROBLJU 
   
 Stoje križi mnogih milih, 
    A sunce ih zlati zgora - 
    O, kad samo ne bi bili 
    Pitanja bez odgovora! 
   
 Eto onaj ispod vrbe 
    Baš do trave nagnuo se; 
    I drugi se s tija grbe 
    Kao da su željni rose. 
   
 Dobri bi ih ljudi dašto 
    Uspravili prema nebu; 
    Ali svak se pita: zašto 
    Bunit mrtve' još u grobu? 
   
 I ja mislim, da pod svima 
    Jednako se slatko sniva - 
    Ta životna slatka rima 
    Za grobom se svuda skriva. 
   
 Zato mi se svaki mili, 
    Kad ga sunce zlati zgora - 
    O kad samo ne bi bili 
    Pitanja bez odgovora! 
 SPASITELJU 
   
 Ja ne znam zašt'? - al' često put, 
    Kad u noć kasnu bdijem, 
    Saleti srce čudan slut, 
    Da i sam mu se smijem. 
   
 Saleti srce slut: da svet 
    U izbu ćeš mi banut, 
    A ja ću ti kô smrzno cvijet 
    Na grudi tople panut. 
   
 I čekam te - dok na me drijem 
    Ne baci velo hladno 
    I čudan slut se blijed i nijem 
    Ne surva srcu na dno... 
   
 Pa ipak držim, da ćeš doć' 
    Jedared glavom k meni - 
    Kad ono zadnja pane noć 
    I šapne: "Čas je, sveni"! 
 KADA ZVIJEZDE SVIĆU... 
   
 Kada zvijezde na nebeskim vratim 
                        Sviću redom, 
    Ja do okna stojim, pa ih pratim 
                        Živim gledom. 
   
 Njino svjetlo srčem, dok ga nije 
                        Duša puna; 
    Pa sam sretan - kô da tjeme krije 
                        Carska kruna. 
   
 Pri tom grudi mi za mnoštvo rana 
                        Dalje znaju - 
    Al mi zato i za crnih dana 
                        Zvijezde sjaju. 
 AH, MNOGI MISLI... 
   
 Ah mnogi misli, da mi v'jek se vije 
    Tišinom vedrih, pramaljetnih dana; 
    Al nikom, Bože, kao Tebi nije 
    Sudbina burne prošlosti mi znana. 
   
 Ti znaš, koliko puta prođoh slotu, 
    I kako često pr'jetili mi gromi; 
    Još danas mi je tajna u životu. 
    Da sve to mekog srca mi ne slomi. 
   
 I kad već mišljah, da se mrakom probih, 
    I negdje da se bližim sv'jetlu bl'jedom: 
    Otvarali se iznenada grobi 
    I drage moje gutali mi redom... 
   
 A ja? U skromnom stisnuh se budžaku, 
    Da bar si vjere spasem nježno cvjeće - 
    Je l', Oče, tko te ne vidi u mraku, 
    Da ni u sv'jetlu gledati te ne će? 
 
 
 TREĆI DIO: 
    Na krilima čežnje 
   
 KOPNI SNIJEG... 
   
 Kopni snijeg, a gorsko vrelo 
    Opet buči dolom; 
    Proljetna se pjesma ori 
    Šumom jošte golom. 
   
 Prvo cvijeće željno srče 
    Trake sunca jasna; 
    Kud god zirneš priroda se 
    Trga sva oda sna. 
   
 Moja samo ruža ne će 
    Više da se budi, - 
    Jerbo su je preduboko 
    Zakopali ljudi! 
 JUTRO JE HLADNO... 
   
 Jutro je hladno, ja gledam s Griča, 
    Hoće li sunce već doći - 
    Kraj mi se čini kô bajna priča 
    Iz tisuć i jedne noći. 
   
 Sneni nad grad se magle svele, 
    Pa mu sve kupole ližu; 
    Tornja dva samo kô ruke bijele 
    Nad magle se mutne dižu. 
   
 Časkom pomišljam, da tebe gledim, 
    Za me gdje moliš se vruće... 
    Onda sve mine za maglam' blijedim, 
    I ti i tornji i kuće. 
 NON OMNIS MORIAR 
   
 Ah, što da tajim? Dan će ipak doć' 
    Strahovit za te - sve bez bure, slota... 
    Ti svim ćeš našim odajama proć' - 
    Da s čežnje tražiš druga svog života. 
   
 U livade ćeš, polja, šume zać'... 
    I kriknut kadgod, kao da si luda; 
    Al mene ne ćeš nigdje, nigdje nać' - 
    Ma stoput prije s tobom prošo tuda. 
   
 Protrčat stalno strm ćeš na to drum, 
    Što vodi tamo - kud za vazda gre se... 
    I mislit, da me svježi sakri hum, 
    Još vrele na kom suze ti se krese. 
   
 Al tu mi trudna samo leže put, 
    Da s pepelom se časak poigrava; 
    A ja se vinuh - kud se vije slut 
    Za zavičajnih duša molitava... 
   
 I zato mi se vrati domu svom 
    I skupi djecu, klonulu od cvijela - 
    U svakom nać ćeš traga biću mom, 
    U svima skupa nać ćeš mene cijela. 
   
 Tetoši oko njih... i bud' im vođ 
    Na putu, kojim i sam udilj kročih... 
    Pa snalazila kob te kakva gođ - 
    Ah, ona mora da nas jednom sroči! 
   
 I onda ne će rastajanja bit, 
    Pred kojim sada smrtnu ćutiš stravu - 
    Med vječni, dušam mi ćemo se vit 
    Ko lahor-pjesma Višnjemu u slavu. 
 OHLADNJELI SMO... 
   
 Ohladnjeli smo nekud sve u miru 
    Ne spominjuć si više niti ime; 
    A ipak još se znamo nać u viru 
    Ko pahuljice snježne usred zime. 
   
 Oh, reci, čemu i ta igra plaha, 
    Kad studen cijelo biće nam obuze? 
    Zar ne znaš, da će s prvog toplog daha 
    Od pahuljica snježnih biti suze? 
   
 Zadubimo se rađe čežnjom žednom 
    U prošlost: sličnu ljeta žaru danjem - 
    Prolisto ne bi l' ja ko bus još jednom 
    A ti ko zadnja blijeda ruža na njem! 
 SVOJE CARSTVO IMAM... 
   
 Svoje carstvo imam i konjića svoga, 
    Al nijedno nije baš od svijeta toga. 
    Dugo već se trudim; to da carstvo prođem 
    I s konjićem svojim na kraj da mu dođem. 
    Al što dalje konjić krilat sa mnom leta 
    Sve se dalje čini mome carstvu meta. 
   
 Tako minem žurno polja, šume, gore, 
    Vinem se na zvijezde, zaronim u more. 
    Prođem sela, grade, pa nuz put zavirim 
    I u mnogo srce: svoje da primirim. 
    A kad sa konjićem stanem uza česmu - 
    Vele ljudi, da sam ispjevao pjesmu. 
   
 Na svom putu znadem sresti i Megere, 
    Koje glasnom brukom na me se iscere: 
    Zahman ovo kljuse goniš poput vjetra, 
    Nikad ne ćeš dostić Pavla niti Petra! 
    Al ja za tu bruku ništa baš ne marim, 
    Već se dalje vijem svog za carstva čarim. 
   
 Samo kadgod čudna zna me obić sjeta, 
    Kao da je s mojih poodmaklih ljeta - 
    I onda se meni redovito čini, 
    Kao da me netko pita u brzini: 
    Ne vidiš li rumen večernju gdje cvati? 
    Kud se jošte ganjaš? Gdje ćeš jednom stati? 
   
 Stat ću, znate, ondje među rijekam dvjema, 
    Gdje mi stara majka zadnji ležaj sprema. 
    Njoj ću sve ispričat doživljaje svoje 
    I darovat srce - raspuklo na dvoje. 
    A ja znadem, da će ova divna mati, 
    Kad završim, reći: Bog ti, sinko, plati! 
 MOJIM GUSLAMA 
   
 Gusle moje, već sam davno htio 
    Ozlovoljen razbit vas o kami - 
    Ali čim bih onda ganjo bio 
    Teške snove u života čami? 
         Tako ste mi četrdeset ljeta 
         Bile branom od nevolja svijeta. 
   
 Ostanite to još koje vr'jeme... 
    Dugo, mislim, više trajat ne će: 
    I moja će usta, da zan'jeme 
    Na dohvatu onosvjetske sreće: 
         Onda će vas svojta meni bliža 
         Objesit o grudi moga križa. 
   
 I kad topli vjetrić grobljem dune, 
    Za njim sitna kiša škropit stane - 
    Brujem će se vaše sjetit strune 
    Na sve sa mnom provedene dane - 
         A ja ću se trgnut ispod drače 
         Što me ovdje ipak netko plače. 
 RADO TE GLEDAM... 
   
 Rado te gledam sunčani ko dan, 
    Kome sve cvijeće se smiješi; 
    Katkad te strasno i žudim ko san, 
    Sviju što briga nas riješi. 
   
 Ali ja znadem, da ne ćeš mi bit 
    Nikada drugom života; 
    Niti ćeš mjedeni biti mi štit 
    Trajnih sred bura i slota. 
   
 Med nas se tisnula studena hrid, 
    Znanjem što zovu je ljudi; 
    Na njoj se uma izoštrio vid - 
    Razbilo srce u grudi. 
   
 Rado te gledam... oh, samo me strah. 
    Kako ću podnijeti muku, 
    Kada ti dođem i snužden i plah, 
    Zadnjom da stisnem ti ruku. 
   
 Mi ćemo dobri si ostati, je l', 
    Čuvati spomena zlato - 
    Ako bi pri tom uz tugu i cvijel 
    Kadgod i očaj nas hvato?! 
 U ZADNJEM DRHTU... 
   
 U zadnjem drhtu sunca ruj 
    Za gorom se talasa; 
    A negdje blag se zvona bruj 
    Na pozdrav Gospi glasa. 
   
 Kroz sumrak mi se obraz blijed 
    Madona dviju sije... 
    Zatravljen mi se oka gled 
    Od jedne k drugoj vije. 
   
 Kolebajuć se ne znam sad, 
    Ah, kojoj da se molim - 
    Ljepote kad im rajski sklad 
    Jednako žarko volim. 
   
 Uz zvona tako stojim zvek 
    U dvoumljenju dugu: 
    I sve se jednoj molim tek - 
    Al molim se za drugu! 
 TI ME ZAHMAN PUTIŠ... 
   
 Ti me zahman putiš, mladi druže, 
    Da uz liru druge pripnem strune 
    Hoću l' slavi da mi cvatu ruže, 
    Svjetina me s dosade ne kune. 
   
 Ja ne pjevam truloj sadanjosti, 
    Gdje se sve za pustom slavom goni - 
    Onih davno strunule su kosti, 
    Kojim moja sjetna pjesma zvoni. 
   
 Zato nisam dašto pjesnik mode, 
    Ali niti strasti, grijeha, kala - 
    Ja sam pjesnik roda mog slobode 
    Kakova je u davnini cvala. 
   
 Ja sam pjesnik onih čarnih dneva, 
    Gdje se svatko jednom klanjo boštvu; 
    Duša mi se ne će da zagr'jeva 
    Za kumire, koji gode mnoštvu. 
   
 Otkad pjevam s toga isto mi je, 
    Bude l' križ mi ili vijenac plata - 
    U mom srcu samo želja klije: 
    Da vremena pjesmom vratim zlata. 
 KOBNA SANJA 
   
 Ja ne znam, zašto, - ali često sanjam: 
    Iz mora s veljim blagom da izranjam; 
    Al kada već se mašim površine - 
    Sve blago klizne opet u dubine. 
    Dršćući s muke redovno se budim, 
    I kobnoj sanji kao čudom čudim; 
    A kad se na to pitam: što li znači - 
    Od suza mi se pogled sav zamrači. 
 IMALA SI PRAVO... 
   
 Imala si pravo, da je život bajka, 
    S čije groze svak čas srce se potrese; 
    Ljudskog nema stvora, kom ne razbije se 
    Bar po koja šajka. 
   
 Tvoje, majko, s rana potonule sve su 
    I na gredi s burom ostade u boju... 
    Dok pod starost nisi mira luku svoju 
    Našla tek u l'jesu. 
   
 I od mojih šajka samo jedna juri 
    Med valovjem burnim beznačajna sv'jeta; 
    Ali kako tvojih ne ću dostić ljeta - 
    Ja se smijem buri. 
 NOĆ JE SPARNA... 
   
 Noć je sparna... Od umora 
    Ne giba se niti grmlje; 
    Tu i tamo munja bljesne 
    I u mirni mrak zamrmlje. 
   
 Kadgod jošte s groblja stara 
    Čudan lahor gradom dane 
    I na okno otvoreno 
    U izbu mi plaho bane. 
   
 A meni je - ko da za mnom 
    Neko s čežnje ruke pruža... 
    Noć je sparna... Vazduh miri 
    S povenulih davno ruža. 
 NOĆ NA SLJEMENU 
   
 Ispod mene šuma dr'jema, 
    Iznad mene zv'jezde sjaju; 
    A ja s vite piramide - 
    Gledam prema zavičaju. 
   
 Al mi oko zalud traži 
    Selce - draže svega sv'jeta - 
    Bilo, što ga suza muti, 
    Bilo, što mu magla smeta. 
   
 Iza magle nešto samo 
    Časkom bljeska, časkom gruha... 
    Onda pak se sve umiri 
    U dnu kraja siva, gluha. 
   
 A meni je - ko da gledam 
    Sijedu majku, gdje me kudi - 
    Što sam joj se bez povratka 
    Otkinuo s toplih grudi! 
 NA KRAPINICI 
   
 Da si zdravo, zavičajna vodo, 
    Poslije dugih ljeta zdravo da si! 
    Kuda god sam čarnim svijetom hodo, 
    Za tobom se želja ne ugasi. 
   
 Uz Sprevu se i uz Sajnu šetah, 
    Na Dunavu i na Temzi bijah - 
    Al mi vode svega nisu svijeta, 
    Što si ti mi, Krapinice tija. 
   
 Ti jedina poput Acherona 
    Sav elizij mladosti mi pašeš; 
    Za mnom kroz san vapiš glasom zvona 
    I vrbljem mi kao rukom mašeš. 
   
 Sada stojim i u zvonke vale 
    Začuđeno gledam kao dijete: 
    Vidim čamac... druga... slatke šale - 
    Prošli dani ispred mene lete. 
   
 Gdje je Charon? Ja bih htio preko 
    U djetinjstvo opet... Nada tašta! 
    Tvoji vali šapću sjetno, meko: 
    Tamo vodi pusta samo mašta! 
 DUGE DANE, NOĆI... 
   
 Duge dane, noći - dulje godinice 
    Med učene knjige skrivao sam lice. 
    I što više čitah i što ronjah dublje, 
    Po mom putu više trnule su zublje, 
    Danas, gdje me briga puna tišti čela - 
    Stupam kao slijepac preko svijeta bijela. 
   
 Samo kada misli od duboke sjete 
    U djetinjstvo rano na čas se zalete, 
    Pa se majke sjetim, gdje u času slatkom 
    Svu mi poda mudrost sa molitvom kratkom - 
    Budne izjedared sv'jetlo oko mene: 
    I odavna mutne progledaju zjene... 
   
 Blažen čase! kliknem ko od rajskog sluta, 
    Ti me dalje vodi sve do na kraj puta: 
    Gdje se zemskog umlja zatvaraju knjige, 
    Gdje iz srca ljudskog sve ispanu brige - 
    Tu će nakon duga tog života tmuše 
    Vječno sv'jetlo stalno sjati ispred duše! 
 KAD UVEČER POVJETARCE... 
   
 Kad uvečer povjetarce 
    Moje brižno čelo hladi, - 
    Onda mi je, kao da me 
    Tvoja nježna ruka gladi. 
   
 Al mi pri tom suze teku 
    Kao onog dana kobnog: 
    Kada su te položili 
    U krioce hlada grobnog. 
   
 I ja stisnem obje ruke 
    Na grudima u tom vaju, - 
    Pak si mislim, da te jošte 
    Držim u svom naručaju! 
 NOTTURNO 
   
 Ponoć bije... 
    S nesna opet moja gori glava, 
    Kao da se vrelog sunca tiče, - 
    Mrtvih pak se otpočinje slava: 
    S tiha svaki grobni hum se miče 
    Ko da žije... 
   
 I iz mraka 
    Vlažnih raka 
    Niču sjene, 
    Pak se nižu 
    I gamižu 
    Oko mene... 
    Samo naprijed! Strah me nije 
    Gledat vam u šuplje oči, 
    I moj vijek se kraja vije: 
    Srce treba da vas roči! 
    Naprijed samo! 
    Bliže amo! 
    Neke od vas rad bih poznô; 
    Mislim one, 
    S kojih rone 
    Često moje suze grozno... 
   
 Vi ste, je l' de?... Ti baš prva 
    Mog života vedra zraka, - 
    Strašno li te vajme shrva 
    Ta duboka hladna raka! 
    Oči crne više ti ne plamte, 
    S lica rumen cvijetak ti je spao; 
    Po prstenu zlatnom samo znam te, 
    Što sam ti ga nekoć sretan dao... 
    Dođi bliže, da te k srcu vinem, 
    Ko što može samo smrtan čovjek! 
    Prolaznim za čarima ne ginem, 
    Al za tvojom dobrom dušom dovijek!... 
   
 Tako!... 
    Baš kô onda, kad u tihom gaju 
    A za blage, vedre mjesečine 
    S lahora se treslo lišće lako, 
    Slavulj negdje u grmu je plakô 
    Od miline... 
    Ti mi pak u naručaju 
    S cjelova si žarka, strasna, 
    Gorila kô cvijet u maju 
    S prvih zraka sunca jasna, - 
    Znaš li jošte onu crkvu bijelu 
    Tamo dolje skromnom, gle, u selu?... 
    I 'nog popa, što nas jošte, gondže [1] , 
    Blagoslovi svetom vodom onđe?... 
    Ah, i toga blagoslova dare 
    Samo dotle kušah... srkah... 
    Dok ti se u rajske čare 
    Ne zagleda samrt mrka, - 
    Tad u plamu voštanijeh svijeća 
    Izgorje mi naglo tiha sreća: 
    Kao da je zloban demon odnije, - 
    Baš ne pojmim, kako sve to podnijeh! 
   
 Ali, de mi sada kaži: 
    Tko su ti mališi. 
    Što no grobnog cvijeća tiši, 
    Noćnog daška blaži 
    I dršćući poput pruta 
    Zračnog ti se drže skuta? 
   
 Znam već - prosti! Časka sreća velja 
    Izdala mi pamet drukče gipku, - 
    Uz njinu sam, je l' de, stajô zipku, 
    Srce vazda puno slatkih želja?... 
    Pjevao im uspavanku milu, 
    Gladio im zlatnog prama svilu, 
    Bio blažen!... 
   
 Ali poslije, kad ih kob mi kleta 
    Kradom kao zmija 
    Trgnula iz topla naručaja, 
    Kao vjetar rosicu sa cvijeta 
    Punu sjaja... 
    Onda bolno plakah se i svijah 
    Kô crv zgažen, - 
    Al ni taj me udarac ne sori, 
    Ako rana još i danas gori! 
    Sve, što kob mi s njima ote zlobno - 
    Vratilo mi žića zvanje časno: 
    Ja u tuđoj djeci ljubljah strasno 
    Tih mališa svojih srce drobno... 
    Ajde, djeco, da vas pak zaninam 
    Kao lahor cvijeće, 
    Da zaplivam vedrim u visinam 
    Prve rajske sreće! 
   
 Ali što! Vi tresuć glavom 
    Uzmičete polagano? 
    I ti s njima, moja rano, 
    Iznenada kô pred stravom? 
    Ta još zora izmučenoj 
    Ne misli se zemlji javit, - 
    Pa se k nama, gle, kroz granje 
    Šulja kao od milošte: 
    Budeć slatko spominjanje, - 
    Ostanite časak jošte! 
   
 Al što zveknu 
    Nijemim, noćnim zrakom - 
    I odjeknu 
    Muklo svakom rakom?... 
    Težak, jao zvona bat 
    Odbi negdje prvi sat... 
    I sve sjene 
    Oko mene 
    Uskomeša; 
    Pa se žure 
    Poput bure - 
    Svim je preša! 
    I do groba 
    Kô seoba 
    Nuto plinu - 
    Te se ruše 
    Vlažne tmuše 
    U dubinu... 
   
 Opet sâm sam! Na snu il na javi? 
    Pitajući plaho se razgledam; 
    I po teškoj usijanoj glavi 
    Raštrkano stado misli redam. 
    Redajući u sliku ih zbijam - 
    Jasnu sliku tamne usred noći; 
    Pak se po njoj zbilji svoj dovijam 
    Kao vračar zlatu tajnom moći. 
   
 Ah, na zemlji dvaput ništ' ne žije, 
    Što ko cvijet ne mre - mre kao ruža 
    Samo mašta - a za noći tije - 
    Mrtvo nam pod živo kadgod pruža... 
   
 Baš ti hvala na slikama bujnim! 
    Prošlosti mi ako i ne vratiš: - 
    Ti je ipak blagim sv'jetlom rujnim 
    Kao zora mruću noć pozlatiš! 
   
 
 
 [1]  U Srbiji i u Bosni po varošima ruža, koja se još nije rascvjetala, nego tek napupila. 
 
 KĆERCI VESNI 
   
 Kad prvi negdje nikne cvijet u docu 
    I prva gorom napupi se hvoja: 
    Zar ne, da i ti dođeš, Vesno moja, 
    Rastuženomu na domjenak ocu? 
   
 Po mirisu te onog znadem cvijeća, 
    Što oko glatka savih ti ga čela - 
    Kad sudba mi te dala i otela 
    U osvitnome trenu pramaljeća. 
   
 U duši časkom dašto sumnja bljesne, 
    Da iz svog bi se itko praha dizo... 
    Al tko bi svijetom ovo cvijeće nizo 
    I stvaro proljet - ako nema Vesne? 
   
 I zato te u svakom gledam cv'jetu, 
    A topla sunca naslućujem traku - 
    A mjesto tebe u duboku raku 
    Polažem svoju izmučenu sjetu! 
 PRIVID 
   
 U star i trošan buljim list papira, 
    Da odgonetnem slova davno blijeda - 
    Na umorne mi zjene s čista mira 
    Kô veo kaki rosna magla sjeda. 
   
 U magli pust se eno kraj pomalja 
    Bez travke, drva, kolibe i cvijeta: 
    Tek silna po njem bujica se valja 
    Ko pô da misli poplaviti svijeta. 
    Al, ne vara li vid me, ja bih reko, 
    U čamcu netko da se tiska prijeko - 
    A kako sve se teže naprijed vije, 
    U krilu mora njih da više krije... 
   
 Sad vidim krepka muža, gdje se trudi, 
    Da veslom dugim mutne svlada vale; 
    A mlada žena, eno do nj na grudi 
    Dva stište lijera - dvoje djece male, 
    Na srijedi sad su! Čamac im se stao 
    Ko laka zipka ljuljat sve to jače - 
    Oh, nije l' sada netko s krme pao? 
    A netko poput očajnika plače? 
    I vali drski čamac gone brže, 
    Nadbijajuć se zalit baš ga prijete - 
    Gle, sad ga jedan u dubinu trže, 
    A drugi bijesno preko njega lete... 
   
 A ja u trošan list papira buljim, 
    Što udilj još mi tajnu prozret krati - 
    Za tobom, mrtva sele, ruke duljim: 
    Ma znao, da te vlažan grob ne vrati! 
 LJUDEVITI 
   
 O, ja sam znao, da ćeš noćas doć 
    Na godišnjicu - aoh, strah me reći - 
    Kad ono sudbe nedohitna moć 
    Razmrska krunu mojoj bračnoj sreći. 
   
 Ti gledala si tešku moju kob 
    S vedrina, što ih srce žudi vajno; 
    Al tvoju mi je tvrdi skrivo grob - 
    I ako suzom mekšo sam ga trajno. 
   
 Pa zato sada bliže k meni dođ' 
    I sjedni kao nekoć što si znala... 
    I slatkim zborom budi drag mi vođ' 
    U onostranih carstvo ideala. 
   
 Što krzmaš? Zašto tužan pogled tvoj 
    Po stijeni lijeće, gdje odbija ura? 
    Zar moraš otić? Samo čas još stoj, 
    Dok u mom srcu staloži se bura! 
   
 O, zalud vapaj! Plahi tvoj mi lik 
    Već zavi mrak, što izbom gust se mota - 
    Tek u daljini blijed ko zore cik 
    Drhturi tračak vječna ti života. 
 POD CRLJENIM KIŠOBRANOM 
   
 Kasna jesen. Kiša pljušti, 
    Vjetar golom trese granom - 
    Mi stupamo uporedo 
    Pod crljenim kišobranom. 
   
 Ti se k meni tiskaš bliže 
    Kao da te zima bije; 
    Al' ja ćutim, gdje ti mlada 
    U žilama krvca vrije. 
   
 S blizine mi tvoje drage 
    Sve se jače lica žare - 
    Okolina opet svoje 
    Pramaljetne prima čare. 
   
 I meni je: ko da šećem 
    Nekud zemljom obećanom... 
    Oh, kako je divno, Bože, 
    Pod crljenim kišobranom. 
 PRIKAZA 
   
 Za kitnjastu goru čarnu 
    Zamaklo je sunce zlato; 
    Sumrak se je blijedim rukam 
    Izbi mi za stijene hvato. 
   
 S briga tešku ja sam glavu 
    Spustio na vruće dlane; 
    Misli su se redom krale 
    U prošaste sretne dane... 
   
 Nuto mraku iz dubina 
    Izronilo lice blijedo... 
    Oči crne... crni prami - 
    Kô da sam ih nekoć gledo! 
   
 "Što ćeš?" lanuh. "Za te davno 
    Minuli su zemski čari... 
    Ja se svijetom dalje patim - 
    Ako srce i krvari. 
   
 Svoju djecu privikavam 
    Na života istu borbu - 
    Hoću l' zato možda steći 
    Tvoga blagog srca korbu?" 
   
 Ona bolno strese glavom, 
    U oku joj suza sine - 
    Pa se kao nesvjestice 
    Surva mraku u dubine... 
   
 Ja se trgoh... Bilo mi je, 
    Kao da sam na dnu lijesa, 
    Oko mene se talaso 
    Težak miris od cipresa. 
 JEDARED SAMO... 
   
 Jedared su zajedno samo 
    Godišnje dobi pale: 
    Vani je sjever lamo, 
    U izbi mi ruže cvale. 
   
 Od ruža sam vijenac pleo, 
    Srce mi pući htjelo - 
    Vijenac sam dršćuć djeo 
    Mrtvo na njeno čelo... 
   
 Odonda tog čuda nema, 
    Ljeto me trajno bježi - 
    Život moj pustoš je nijema, 
    Kojom tek sniježi i sniježi. 
 MRTVOJ DJECI 
   
 I vas jošte imam, moja djeco draga, 
    Ako ni u grobu već vam nema traga. 
   
 Kada veče pane, a troje se živih 
    Oko mene sigra - osvanete i vi, 
    Pa mi se kô nekoć popnete na krilo: 
    Ne bih li vam kosu pogladio milo... 
   
 I u obje ruke zabušim si lice, 
    Da pred živim skrijem suze radosnice. 
    Oni onda misle, da se ja odmaram, 
    Dok u zbilji samo s vama razgovaram... 
   
 O, ja još vas imam, moja djeco draga, 
    Ako ni u grobu već vam nema traga! 
 SAD SI I TI DOŠLA... 
   
 Sad si i ti došla, moja prva kćeri, 
    Proljetno kô sunce jesenske na dveri. 
   
 Sjedni... pa mi lijepo pričaj, kako ti je? 
    Što tvoj vojno radi? Je l' da sreća grije? 
   
 To Mignona tvoja, evo mala Dada 
    Jurica je, je l' de, vršak trojna sklada? 
   
 Svi su dašto dobri, kad se krijepe sanjom; 
    A inače imaš s njima briga danjom. 
   
 Što ćeš? To je život. Barem sama nijesi - 
    Ruža vijek je ljepša, kad ju gondže resi? 
   
 Nek' ti samo budu: ljubav, nada, vjera, 
    Pa će muka biti lakša ti od pera... 
   
 Ajte, djeco zlatna, ajte žurno amo, 
    Da se neke igre skupa poigramo. 
   
 Koju ćemo, je l' de? Svaka srce sladi - 
    Kako li se s vama eto sav pomladih! 
 KADA MOJI ŽIVI LEGNU... 
   
 Kada moji živi legnu 
    I zaklope vjeđe snene - 
    Poustaju mrtvi moji 
    Pa se skupe oko mene. 
   
 Jedni mi na krilo sjednu, 
    Drugi tek se hvate skuta: 
    Svi o toploj sreći šapću 
    Onkraj groba, hladna, kruta. 
   
 Meni pri tom na čas budne, 
    Da sam zemsko ruho skino, 
    Pa se poput vječne čežnje 
    Nad zlaćene zvijezde vino. 
   
 Ali kad na hladnoj stijeni 
    Muklo stara škrine ura, 
    Svi na lake noge skoče 
    I otpire kao bura... 
   
 Onda samo ovđe onđe 
    Izbom suhi pod pucketa, 
    Vazduh miri kao gondže, 
    Što na njinom grobu cvjeta. 
 NE ZNAM ZAŠTO - ALI ZIMI... 
   
 Ne znam zašto - ali zimi 
    Svoje mrtve bliže slutim; 
    U njoj mi je: kao da me 
    Na svim mojim prate putim. 
   
 I noću mi snom se viju 
    Razgovore vodeć slatke; 
    Pa mi tako prošlost nose 
    Ako i na čase kratke. 
   
 O, ta zima! Za nju mi je 
    Srce uv'jek puno hvalâ - 
    Ona bi me s mojim mrtvim 
    I sjedinit jošte znala! 
 SLJEMENU 
   
 Za jutra sam se penjo na tvoj vrh 
    I nekud lako kô da imam krila; 
    Ni t'jela nisam ćutio ko trh - 
    A duša mi je slasti puna bila. 
   
 Sad silazim... A s drvlja list po list 
    Ko žuto zlato pod noge mi pada, 
    I sjeća me na sunčan nekoć blist 
    Života moga propalijeh nada... 
   
 I što se dublje spuštam u tu dol, 
    Sve jače ćutim ovo spomen-breme - 
    I vidim: kako sva je moja bol 
    Baš na te nalik, moje teško Sljeme. 
 U MAGLI 
   
 S magle guste danas krajem 
    Nesigurno nekud basam - 
    Živa stvora ne susretam 
    Kao sam na sv'jetu da sam. 
   
 Al' ne štapa l' netko za mnom 
    Ko da teško breme nosi? 
    Ne bljesnu li sada nešto 
    Slično vitoj, oštroj kosi? 
   
 A kaki mi nuto lica 
    Dah podrago poput leda? 
    Nije l' možda pokraj mene 
    Proujala samrt bl'jeda? 
   
 Ja te tlapnje obuzdavam 
    I mirno se dalje vijem - 
    I već mi je duši voljko 
    Kô na suncu da se grijem. 
 NOTTURNO 
   
 Kroz sumračje zimsko sn'ježi, 
    Svak' mi korak biva teži, 
         Srećom što sam domu blizu - 
    Gradske eno svjetiljke se 
    Diljem cesta tiho kr'jese 
         Nalik bl'jedom biser-nizu. 
   
 Sad ću proć' i pokraj kuće, 
    Gdje sred zime ponajljuće 
         Grijalo me sunce milo... 
    Ne maše l' mi s okna neko, 
    Ko me ondje nekoć čeko 
         Po ponoći makar bilo? 
   
 Nekoć! Aoh, r'ječi kobna, 
    Za kojom se jama grobna 
         Kao bezdan crni skriva - 
    Meti jače, krupni sn'ježe, 
    Zavij rane jošte svježe 
         Al' i mene s njima živa! 
 ZADNJA PJESMA 
   
 Ah, što mi, srce, lupaš danas burno? 
    Ja znam, da žića već se kida nit... 
    Da zadnju pjesmu spjevam? Amo gusle žurno - 
    Kad jedna veće zadnja mora bit! 
   
 Al gdje da počnem? Je l' da svejedno je? 
    Za rastanak i cigla r'ječ je dost - 
    A strmogled već spušta grane svoje, 
    Da preko Stiksa pokaže mi most. 
   
 Za slotom bura, a za burom slota 
    I među njima koji vedar dan... 
    Gle, to je kratka povjest mi života, 
    Sa koje često još me b'jega san. 
   
 Da nisam pjesme imo - pod ledinu 
    Već davno moj bi skreno bio put; 
    Al' njom se i nad skrajnje zv'jezde vinuh 
    I zaronih u bezdan mora skut. 
   
 I sve, što divno nađoh tuda, spletoh 
    U v'jenac trajno srcu drag i čvrst 
    I njim vjenčah doma čelo sveto - 
    A sâm sam pri tom ostô gol kô prst. 
   
 Sad svršeno je... Žića sahne česma... 
    Gusala starih bolan tihne cv'jel... 
    Ga poklon samo ova još je pjesma 
    Ah, kom da bude - pitate me je l'? 
   
 Nek bude domu, od kog prvu primih 
    Za mladih dana kadno htjede kob - 
    Pristupi, smrti, pa mi ruho snimi, 
    I položi ga s tija u moj grob! 
 
 
 ČETVRTI DIO: 
    Balade i romance 
 JUDA 
   
 Izletio je eno blijed kô strava - 
    Na gradska vrata izdajnički Juda; 
    Od crnih misli sva mu gori glava, 
    A kô od zime suha dršću uda. 
   
 "Oh, zraka trebam", vapi "zraka, zraka! 
    Udušiti bi rad me cjelov klet, 
    Za ciglih što ga trijest srebrnjaka - 
    Na božanski mu tisnuh obraz svet. 
    U srcu otad ćutim leglo guja, 
    Gdje požudno mi srču život vruć; 
    Od strašne vatre ono udilj buja, - 
    Oh, da bar hoće već jedared puć'! 
    Al' ne, ne! Ja bar dotle živjet moram, 
    Dok vir ne zaspem vatre kletom plamu, - 
    Ta novac već sam poklonio hramu, 
    A sad ću da se okajem u goram"... 
   
 I srne dalje... Žmirkajući krugom 
    Kô plaho zvijere, kad hajkače sluti; 
    Pod golom stopom svi mu gore puti, 
    A svaki šušanj čini mu se rugom. 
   
 Gle, sad je sustô - sustô baš na mostu, 
    Pod kojim Kidron šumeć stijene liže 
    I griješnom kano da se grozi gostu, 
    Sve više gore val za valom diže. 
    A Juda nijemo vala motri igru, 
    Što dižu se i klonu kano snoplje; 
    Tek časkom oči bljesnu mu kô tigru, 
    Kad smrtno za sna pogodi ga koplje. 
   
 I zadršće... kô suhi list u gori 
    Uznjihan vjetrom... pa kroz šapat zbori: 
    "Da ovdje sada zaronim kô kamen, 
    Ugasnuo bi stalno strašan plamen: 
    U griješnim što mi bijesno hara grudim; 
    Al' hladna bi mi bila ova raka, 
    A vali zvoneć poput srebrnjaka 
    Razagnali bi pokoj, što ga žudim, 
    Pa kad bi bar ti Kidronovi vali 
    Iz duše grijeha ljagu otrt znali, - 
    U naručaj bi srnuo im čovjek; 
    Al' znam, da svratim kao jednu rijeku 
    Sveg' svijeta rijeke, da kroz dušu teku, - 
    Sve šumile bi: Ti si proklet dov'jek!" 
   
 I zgrozi se... i žurno dalje hita 
    Kô Kidron da se za njim kunuć lije; 
    Na licu mu se crni pakô čita, 
    Što očajna ga njeg'va duša krije. 
   
 I uspeo se eno... već bez daha... 
    Gdje kitnjasti se Getsemani stere... 
    I k zemlji rad bi klonô - al' od straha 
    Sjenovit ište kraj, kô plaho zvijere. 
    "Samoćo gorska", tepa, "zdravo da si 
    Sa svojim gustim, lisnatim drvećem, 
    I s ovim bajnim mirisavim cvijećem, 
    Što mekano ti krilo diljem krasi! 
    Tišina tvoja, majčice, me sjeća, 
    Pod crnom zemljom što već davno trune; 
    Jedina žiću bila mi je sreća, - 
    Dok sve me drugo na tom svijetu kuse. 
    Oh, zato dođoh, u tvom naručaju 
    Da jošte jednom usnem kano dijete; 
    No ne daj, da mi lišće u tvom gaju 
    Sa šušnjem svojim možda sanak smete. 
    Al' što to čujem?... Nešto sitno zvoni: 
    Kô trijest da se broji srebrnjaka... 
    I otud, jao! već me dalje goni - 
    Prokletstva teška, nemilosna šaka!" 
   
 I Juda s groze eno drhtat stade... 
    Iz očiju mu samrt blijeda viri... 
    Za masline se tamne nekud krade, - 
    Oh, ne idi, pjesmo, za njim! Nek' se smiri! 
   
                     * * * 
   
 Po Getsemani noć je pala tija, 
    Ni list, ni cvijetak ne miču se više: 
    Tek jedna čudno maslina se svija - 
    Kô da se o njoj ljudsko truplo njiše. 
    Oko njeg sove prše amo... tamo... 
    I sigraju se kano djeca luda. - 
    A kadgod hukne koja na pô samo: 
    "To Sina Božjeg izdajnik je Juda!" 
   
                     * * * 
   
 Al' ne vjerujte! Juda umro nije, 
    Po svijetu još se kano zloduh vije; 
    Međ' ljudima se ponajrađe ganja, 
    Slabiše svuda na izdajstvo sklanja. 
    Gdje goder narod tuđe nosi igo; 
    Krivinom djece, željne blaga, časti... 
    Gdje gost se proti svom gosparu digô, 
    Da istrgne mu Bogom dane vlasti... 
    Tu stalno Judin duh se negdje krije, 
    Da stvara bijedu, bol i jada dosta; 
    Al' tu i dobri genij moleć bdije: 
    "Očuvaj, Bože, dom od strašna gosta". 
 IRUD 
   
 Gusti mrak je davno pao 
    I po goram i po dolim, 
    U san već je tonut stao 
    I sam bučni Jerusolim... 
   
 Irudovi samo dvori 
    Mrakom siplju sijevak škuri, 
    Al' taj dršće - kô da zbori 
    O nečijoj skrajnoj uri. 
   
 Irud se na svilnom logu 
    Zgurio od bola strašna... 
    Vjeran rob ga pak do nogu 
    Čuva... gleda oka plašna. 
   
 Sad je sijedu digô glavu 
    Kao talas more burno, 
    Pak je u tle kô u strahu 
    Uprô šapćuć oko tmurno: 
    "Gledaj glave 
    Sve krvave, 
    Kako niču... 
    Pa kô žive 
    Usta krive, 
    Oči miču"... 
   
 ""Tlima šaren sag se pruža"", - 
    Rob će tješit gospodara, - 
    ""Pa te mnoštvo njeg'vih ruža 
    U tom kasnom času vara"". 
   
 "Ne vidiš li, aoh, robe, 
    Gdje se kô od klete zlobe 
    Sve to više kupe... nižu... 
    Pa se s ovih tvrdih tala 
    Krvavijeh poput vala - 
    K meni već do loga dižu?" 
   
 Rob se vjeran maši s mirom 
    Zlaćenijem za kondirom, 
    Pa ga bolnom gospodaru 
    U sućutnom pruži žaru: 
   
 ""Dvije, tri kapi lijeka gutni 
    Za okrepu krhka tijela; 
    Pa će nestat slika mutnih; 
    Mašta će se smirit vrela!"" 
   
 I posluša Irud roba 
    Kao skrajnom nuždom prijekom, 
    Pa se smiri poput groba 
    Na uzglavlju svilnom, mekom. 
   
 Al' za časak tili opet 
    Dršćuć s groze se probudi: 
    "Vidiš, kako bi se popet 
    Rada pak do mojih grudi? 
    Natrag! Ja sam jošte orô, 
    A vi pilad - drska često, - 
    Onda sam vas srubit morô, 
    Da mi On ne otme prijestô! 
    Al' ni sad ga nikom ne dam, 
    Ma da pakô sav se sroti! 
    Ja vam strogo zapovijedam: 
    Natrag! Natrag! gnjusni skoti!" 
   
 I sa loga Irud skoči, 
    Pa se roba hvata nijema, 
    Čudno mu se vrte oči, 
    Kô nasrnut da se sprema... 
    Ali netom gnjev ga minu, 
    Koljeno mu staro kleca - 
    Čini mu se: kô da plinu 
    Oko njega sitna djeca... 
    "Ne vidiš li", - robu šane, - 
    "Kako sad mi izlaz brane? 
    Pa otrovnim dišu dahom, 
    Da me prije stvore prahom?... 
    Ne čuješ li, kako zbore. 
    Da ih šalje  Bog i čovjek: 
    Neka na me sruše dvore, - 
    Proklet dovijek! Proklet dovijek! 
   
 Skupi snagu i popleši 
    Ove lude dječje glave; 
    Njihova me bijesa riješi, - 
    Sad me hoće da udave... 
    Zraka! Zraka!"... I bez daha 
    Irud robu na grud klonô 
    Kô da mu je s groze, straha, 
    Uprav puklo srce bonô. 
   
 Ali kad je s ljudskih ćuti, 
    Reci, pukô kamen kruti?! 
    Irud, gle, već ruke širi 
    I dvoranom pustom gviri... 
    "Nigdje nikog!" - smješke zbori, - 
    "Sve je pogled bio krivi... 
    Samo glava još mi gori 
    Kao da je vulkan živi! 
    S nje i dječju slušam buku, 
    I u krvi svak' čas greznem; 
    Ded mi, robe, podaj ruku, - 
    Ja za noćnim zrakom čeznem!" 
   
 I na visok trijem izađe, 
    Lik aveti blijede, tije, 
    Duši mu je bilo slađe, - 
    No u vijeku ikad prije! 
    Do naslona tvrda stane 
    I u mrak zaviri gusti; 
    Robu nijemo rukom mahne, 
    Da ga na čas sama pusti... 
    "Mrka noći" - šapće s tija, - 
    "Ja u tebe tražim lijeka: 
    Pogažena kao zmija 
    U zatišju bilja meka! 
    Zašto usnut zaman kušam 
    S prolivene dječje krvi? 
    Svuda samo prikor slušam: 
 Krista  da sam krvnik prvi? 
   
 Gdje su znaci, da se rodi 
    Čovječjoj u krhkoj puti? 
    Vječnom nebu da ugodi 
    Svoga bića svetom ćuti? 
    Gdje je, reci, zvijezda jarka, 
    Što nad njeg'vom zipkom trepti? 
    Ah, ti šutiš?... Sve je varka, 
    Za kojom tek ludost hlepti!" 
   
 I umuknu Irud mukom, 
    Sagne glavu punu žara; 
    Bilo mu je - s vjetra hukom 
    Kô da netko progovara: 
 ""Zvijezda Spasa se ne taji 
    Navrh neba visokoga; 
    Ali samo onom sjaji, 
    Koj' u Kristu vidi Boga!"" 
   
 "Zvijezda Spasa!" Irud šane, 
    I mrazni ga srsi prođu; 
    Na života grozne dane 
    Zlokobne mu misli dođu... 
    I poniče bolan nikom 
    U kajanju gorkom, zornom, 
    I trgne se - ko pred slikom 
    Neviđenom, čudotvornom: 
    "Gledaj" - vapi - "sv'jetlo bajno, 
    Kako sja se i talasa, 
    Kao u tle da se tajno 
    Zaklonila zvijezda Spasa! 
    Niže dolje zipka stoji 
    Sa čedancem divna lika, 
    Oko njega ljudi moji 
    Sa držanjem poklonika! 
    A iz tamne eno dalji - 
    Ne vara li vid me jošte - 
    Već se moćni viju kralji 
    S darovima od milošte! 
   
 Samo ja se branim!... Ne! ne! 
    Sv'jetlo mami, gle, i mene 
    U taj ljudstva vrtlog blažen, - 
    Sad ću čedu past do nogu, 
    Poklonit se kao Bogu, 
    Pobjedniku - kralj poražen!" 
   
 I nad trijema naslon kamni 
    Irud se je mukom vinô, - 
    Pa je noći u skut tamni 
    Kao kajna suza minô... 
   
                     * * * 
   
 Davno bilo!... Iruda već nije, 
    Da nam srca porod zvjerski smiče; 
    Na djecu nam poput trovne zmije 
    Samo doma stari dušman siče; - 
    Siče trajno zmijskome u jedu, 
    Što djedova slavnom stazom gredu! 
   
 On bi dašto htio, da nam djeca 
    Za slobode uzor tupe s mirom, 
    I da ropski koljeno im kleca 
    Njegovim pred lakomim kumirom; - 
    Ali mi ih rađe smrti damo, 
    Pa i to: sa strašnom kletvom samo! 
   
 Rastite nam bujno, djeco drobna, 
    I do konja i do koplja bojna - 
    Ne bil' bar nam ponad humka grobna 
    Zamnjela vam pjesma bespokojna: 
    "Čujte, oci!... Sreća nam se roji, 
    Mi smo opet u svom domu svoji!" 
 U TVORNICI 
   
 Stroj do stroja eno 
    Reže, drobi, tuče... 
    A svi skupa bukom 
    Crna pakla buče. 
   
 Svakom stroju dašto 
    Drugi ljudi služe; 
    Ali nikom od njih 
    Baš ne cvatu ruže. 
   
 Čela su im znojna, 
    Lica suha, škura; 
    Nekom može svakčas 
    Kucnut zadnja ura. 
   
 Onaj tamo ima 
    Ženu, djece dvoje - 
    A dosp'jeva mislit 
    Tek na gladne stroje. 
   
 Nije li se nuto 
    Jednom nagno sl'jepo? 
    Nije li ga, aoh, 
    Kotač velik ščepo? 
   
 Krik... i strka ljudi... 
    Sve se s groze stresa - - 
    A do stroja leži 
    Rpa kosti, mesa. 
   
 Krv se topla puši, 
    Svak je otrt hita - 
    A za ženu, djecu, 
    Nitko ni ne pita. 
   
 Stroj do stroja dalje 
    Kreće se uz buku, 
    Svi opijela mješte 
    Drndaju kroz bruku: 
   
 Mi kopamo pako 
    Ovom roblju golom, 
    I gradimo nebo 
    Gospodaru holom! 
 ZATEKO SAM LJUBU... 
   
 Zateko sam ljubu 
    Na stazama krivim... 
    Ljut sam u lov kreno 
    Sa sokolom sivim. 
   
 Ali me na lovu 
    Bijesna stigla bura - 
    Moj je soko sivi 
    Strado s orla sura. 
   
 Oro mi ga ščepo 
    Tople krvi žedan, 
    Odnio ga mladim 
    Pod zalogaj medan. 
   
 Ja se tužan svojim 
    Dvorovima vratih, 
    Na pragu me stara 
    Dočekala mati. 
   
 I lamajuć ruke 
    Kroz suze mi oda - 
    Da mi se je ljuba 
    Survala sa shoda. 
   
 Ja je nisam pito: 
    Je li još mi živa - 
    Već sam samo plako 
    Rad sokola siva. 
 U BRZOM VLAKU 
   
 Noć bi i zima. Životu ni znaka: 
    Poljem sve mrtvo i gajem; 
    Trupina samo je brzoga vlaka 
    Dosadno roptala krajem. 
   
 Ja sam u prostoru sjedio tmurnom 
    Stisnut med ljudima stranim; 
    Misli u letu mi vile se žurnom 
    Tužnim o prošlosti danim... 
   
 S umora glava mi glonula vrela 
    Časkom na zaleđe meko - 
    Ali sa snijega sam vidio bijela 
    Nekud daleko - daleko. 
   
 Tvrdi sam vidio gradić u ravni, 
    Do njega vojnički tabor; 
    Gradskim za ziđem su velmože slavni 
    Narodni držali sabor. 
   
 Mislim, da sasvim sam razbiro jasno 
    Ljude i protivne stranke; 
    Mogo sam pratit i vijećanje glasno, 
    Kako je teklo bez stanke. 
   
 Dvojica velmoža zborila burno 
    Samoga protivu kralja... 
    Plamen im govor prometno se žurno 
    Čudan u zveket sabalja, 
   
 U čas je tili svud stajala lupa, 
    Gužva i vapaj pun jada - 
    Netko je teška dva krvava trupa 
    Survo niz utvrde grada... 
   
 S groze se trgoh. Na vrata je gledno 
    Vlaka vođ' obraza kruta, 
    Sparno u prostorje viknuo ledno: 
    "Križevci!... Deset minuta!" 
 ODBIJA PONOĆ... 
   
 Odbija ponoć... Zvuci mukli, tromi, 
    Nad starim trgom prše poput sova; 
    Dubinom crkve nešt' se praskom lomi 
    Ko mrtvi da se dižu iz grobova. 
    I niču sjene čudne tajno... tio... 
    Ne pojmim, otkud tolike se smažu - 
    Al čini mi se, da sam negdje zrio 
    Tu sliku, što je ispred mene slažu. 
   
 Sred trga trun... a na njem sjena jedna 
    Dršćući stenje, teškim negvam speta; 
    Do truna druga nekud krvi žedna 
    Ražarenom je krunom vjenča kleta. 
   
 Sve sjene krugom oči kriju svoje 
    I s prizora se grozna stištu, tresu - 
    Tek one, gle, što povisoko stoje, 
    U jačem jošte ko da gore bijesu! 
   
 Sad vapaj s truna jeknu smrtni, mukli, 
    Da bližnje su se gore stresle u dnu - 
    A onkraj stari grobovi su pukli 
    I rodili su sjena vojsku čudnu... 
   
 Nad svakom sjenom nešto blijedo svijeti 
    Ko diljci nalik... sjekiri il kosi... 
    I cijela vojska preko gore leti 
    Ko da ju neka tajna bura nosi. 
    I pada na trg... pa se tiska trunu 
    Ko vapaj da je srodne zove krvi - 
    Oh, sad će, gledaj, podić strašnu bunu, 
    Da tlačitelje svoga roda smrvi. 
   
 Al izjedared nešto trgom blisnu, 
    A s visa sjena spustila se blijeda - 
    Na okrunjenu glavu cjelov tisnu 
    Ko majka, kad se od svog prašta čeda. 
    I zbor se sjenâ sav razdragan stišo, 
    Ko da je onaj sa Golgote sišo - 
    I sve se redom izmeđ' sebe ljube 
    I u mrak eto poput magle gube... 
   
 Tek ja med četir kobna stojim kama, 
    Što nosila su trun... i pučkog kralja... 
    A žile sve mi s čudna breknu plama 
    Ko pod njim da mi njegva krv se valja. 
 KOSCI OD SENTOMAŠA [2] 
   
 Na sunce se stalo žalit 
    Ljudstvo tihog Sentomaša, 
    Što mu žegom misli spalit 
    Strn visoku poput šaša. 
    Al i klasje jadno šušti: 
    Gdje si veće britka koso? 
    Ako mi se plod izljušti, 
    Svaki će se ljutit goso... 
   
 Gorka mora da se tužba 
    Na daleko negdje čula - 
    Kad se čak i kosca družba 
    S preko Drave podignula. 
   
 I družba se mota, vije 
    Sve to brže, sve to bliže - 
    Al je samo vidjet nije 
    Od prašine, što ju diže. 
    Časkom teke nešto sine 
    Kroz prašinu nalik kosi... 
    A onda ko munja mine, 
    Što ju crni oblak nosi. 
   
 Ali gle i s onu stranu - 
    Zbore ljudi - nešt' se praši... 
    Ako svi ti kosci panu 
    Na pučinu polja naših - 
    Svatko nek' straha se mani 
    Da strnine ne pohrani! 
   
 Ne ludujte Bogom ljudi! - 
    Sijed se goso selom žesti - 
    Ne putuju kosci svudi, 
    Kud se diže prah na cesti. 
    S onu stranu ko u buri 
    Jelačić se vije smjeli... 
    S ovu opet Percel juri, 
    Megdan s njime da podijeli... 
   
 Još u riječi jeku punu 
    Sela glava ponajbolja - 
    S dva kad kraja vojska munu 
    Sentomaška sva u polja... 
   
 I topova riknu gromi, 
    Na hiljade diljki treska, 
    Pa - ko nebo da se slomi - 
    Na sve strane, gruha, bljeska... 
   
 Od lomljave, krika živa, 
    Sentomaš se čitav ljulja, 
    Paklen užas dim sakriva, 
    Što se trajno u vis kulja. 
   
 Usred gužve, dima tamo, 
    Ne vidiš: tko koga kvači; 
    Sad pretežu oni samo... 
    Sad se ovi čine jači... 
    Sad na sjever gužva teži, 
    Na sjever se buka giba - 
    S vojskom stalno Percel bježi, 
    A Jelačić za njim šiba... 
    Sad još samo iz daleka 
    Mukli šum se zrakom toči - 
    Na razboju samrt čeka, 
    Da još zadnjim sklopi oči... 
   
 A iz sela ljudi grnu 
    U široka polja svoja - 
    I kroz groze kopren crnu 
    Plaču sudbu svoga znoja. 
    Strn je strta... Niti jedan 
    Da bi cio vlat se njiho - 
    Vjetrić samo hlada žedan 
    Nad lješinam šapće tiho 
    Da, ja volim strn od šaša, 
    Kiše kap od krvne rose... 
    Ali tako, jaoh, kose - 
    Kosci vijek od Sentomaša! 
   
 
 
 [2]  Bitka kod Sentomaša bijaše 18. lipnja 1849. U njoj pade četiri hiljade Mađara. 
 
 KRAJIŠKINJA 
   
 U kolibi, na kraj sela, 
    Krajiškinja sjedi stara; 
    Na ognjište baš je djela 
    Malo granja, malo žara - 
    Pa sad čeka dok to plane 
    I samoću gonit stane... 
    Vani noć je. S brda strma 
    Sniježan vihor selom hrupi; 
    Okancima ovdje drma, 
    Ondje samo jače lupi - 
    Da se slaba prima sluha: 
    Ko s daleka top da gruha... 
   
 Starica se trgla eto, 
    Prošla rukom preko čela - 
    Spominjanje ko da kleto 
    Otrti je s njega htjela. 
   
 Da, da! - šapće - on je prvi - 
    Stajao u bojnom redu; 
    Oko njega svi u krvi 
    Grlili su smrt već blijedu. 
    Izjedared topno zrno 
    Ko iz pakla preda nj pade - 
    Ah, i prije no protrn'o, 
    Raznijelo ga na komade... 
    A kad strašna vijest mi dođe, 
    Ko bodež mi srcem prođe, 
    Pred očima mrak se stvori 
    I n'jemo se na tle sorih... 
    Al je tješih sa dva sina, 
    Dva blizanca... Bože sveti! 
    Kako žurno vrijeme leti - - 
    Bilo to kod  Solferina. 
   
 I starica brišuć suze 
    Jednu suhu granu uze 
    I na slabi metne plamen - 
    Vani vjetar jače vije 
    I o tanka stakla bije: 
    Kao da je lud il' mamen. 
   
 Što? Zar opet negdje gruha? - 
    Krajiškinja pita stara - 
    Il' me ženu slaba sluha, 
    Samo vjetar noćni vara? 
    Kamo sreće! Al i Pero 
    Morô poć je na Tal'janca; 
    Kô predstraža vijek se vero 
    Preko gora, šuma, klanca - 
    Jednog dana... već o zori 
    Iz daljine šum ga trže 
    I on naprijed jurne brže - 
    Kô da s bojne slave gori. 
    Ali u to negdje plane 
    Prva diljka... Sin moj zlati 
    Za srce se samo shvati - 
    I na zemlju mrtav pane... 
    Glas o njeg'voj smrti dašto 
    Nije mogô da me smrvi - 
    Ne znam bome niti zašto, 
    Kad me kamom stvori prvi 
    Al kako me sjeti oca, 
    Prokleh mjesto kobi nove... 
    Ah, kako se ono zove? - - 
 Da Kustoca! Da Kustoca! 
   
 I starica opet grabi 
    Na plamečak eno slabi 
    Zadnju - mislim - granu hita... 
    Vani vjetar dalje vije, 
    Na okanca lupa, bije - 
    Za staricu i ne pita. 
   
 Sveti Bože! jošte gruha - 
    Krajiškinja sjeda zbori - 
    Ona žena bijela ruha 
    Nema mira... Vijekom mori... 
    Cara nam je - svim na stravu - 
    Dušman sa dvije strane stisn'o 
    Pa je pozvô i mog Pavu - 
    A on niti da bi pisn'o! 
    Mirno spremi svoga vranca 
    Kao da će na Tal'janca - 
    Al kad tamo: on u Češku 
    Morao na vojnu tešku... 
    I za malo dana, jao, 
    U strašnu je gužvu pao... 
    Sjeko, puco - puco, sjeko - 
    Previše za srce meko! 
    Al u času, gdje mu desna 
    Drijemnu ruka - mrk se stvori 
    Pred njim konjik, lica bijesna, 
    I s vranca ga sabljom sori - 
    Ah, da niti ne zajeca! - - 
    Bilo to kod Kenigreca!... 
   
 I starici suze krupne 
    Niz lica se kližu suha... 
    Vani vjetar svak čas lupne - 
    Al ko za nju da ne gruha? 
    Ona sjedi eno muče 
    Kao da joj srce puče... 
    U ostatak žere gleda - 
    Ako nije vječnost blijeda! 
 STARI UČO 
   
 Silna žega. Stvora nema 
    Ni u polju ni u selu; 
    Sve se ugnu suncu vrelu; 
    Da u sjeni negdje dr'jema... 
    Samo ondje, gle, u školi 
    Star se učo nešto ljuti: 
    Bit će, da ga duša boli, 
    Što mu žega djecu smuti, 
    I on viče... i on lupa 
    Štapićem po svome stolu... 
    Neki skaču preko klupa - 
    Sad će da prevrnu školu. 
   
 Ali ne će. Djeca vole 
    Kadgod šum od mira tija - 
    Danas zadnji dan je škole, 
    Tek što zvono ne odbija! 
    A učo se k tomu sjeti: 
    Kako žurno vr'jeme leti... 
    Danas da i sam dosluži - 
    Čemu da se ljuti, tuži! 
    I ko sunce kada pline 
    Po dubokih preko brazda, 
    Misô mu na licu sine: 
    Od sutra sam tek svoj gazda!... 
    I koštanim pljesne dlanim, 
    Da je drven strop zajeco - 
    Ajte - reče - da vam, djeco, 
    O prošastim pričam danim! 
   
 I presta se rogoborit, 
    Djeca sjede kao kipi; 
    A učo je stao zborit, 
    Kô da blaga kiša sipi: 
   
 Četrdeset dugih ljeta 
    Danas, djeco, baš doslužih - 
    Na života mog' će ruži 
    Prvo gondže sad da cvjeta... 
    Tim ne kanim dašto r'jeti, 
    Da su đaci trh mi bili; 
    Od mnogih su pače milih 
    Tri mi uv'jek na pameti. 
   
 Prvi svome tih na mjestu 
    V'jek je nešto smišljo, crto; 
    U drugova igru često 
    Nije uprav nikad srto. 
    Iškolan se posl'je dao 
    Na pothvate svake ruke... 
    Imo borbe, truda, muke - 
    Al mu posô divno cvao. 
   
 I gavanom on je posto 
    Bogatijem među ljudim - 
    Ja sam ubog učo osto, 
    Da se njeg'vom blagu čudim... 
    Drugi bio srebro živo, 
    Bez tučnje mu dan ne prođe; 
    O bitkam je trajno snivo 
    Poput kakvog vojskovođe. 
    I o'šo je u vojnike, 
    Po ratištim svim se bio: 
    Sred topova strašne rike 
    Lovor mu se v'jenac vio. 
    Ðeneralom on je posto, 
    Ponajvećim medju živim - 
    Ja sam priprost učo osto, 
    Da se njeg'voj slavi divim... 
   
 Treći bio sela dika 
    I po srcu i po duhu, 
    Igro tek se svećenika 
    I o misnom snivo ruhu. 
    Posl'je se je marno spremo, 
    Svetoj tek da služi vjeri; 
    Dani su mu tekli n'jemo, 
    Ali čisti kao l'jeri. 
    I biskupom on je posto 
    Djetinskijem prema sanjam - 
    Ja sam skroman učo osto, 
    Da se njeg'voj časti klanjam... 
   
 Tako ću se, djeco draga, 
    Sve bez časti, slave, blaga, 
    Sada zav'jek rastat s vami... 
    Bog zna, hoće l' tko i znati: 
    Kada ću se spuštat stati 
    U dubine grobnoj jami?!... 
   
 Ali što je iznenada 
    Učo susto... i probljedn'o?... 
    Zar što jeknu zvono sada? 
    Il ga spomen dirnu ledno? 
    Sad se, gledaj, diže... sjeda... 
    Sada na stol glavu spušta - 
    Ko da mu se otić' ne da. 
    Bez priznanja barem sušta! 
    Djeca suzna oka šute, 
    Ko da nešto zloga slute; 
    A na vrata zirne sluga 
    Iznenađen s mira duga. 
    I pristupi k uči n'jemo - 
    Nije l' s žege star zadr'jemo... 
    Za grudma mu plaho segne... 
    U njegvim ga nešto stegne... 
    Ajte samo mirno kući - 
    Reče dršćuć djeci muklo - 
    I kažite, da je uči 
    Dobro srce za vas puklo! 
 NA DUBOKOJ VODI... 
   
 Na dubokoj vodi, kroza vrbik bujan, 
    Tih se mlin bjelasa bolno pust i nujan; 
    Oko mlina čudom svak se čudi cv'jetak; 
    Zašto vitli strše - kao da je svetak? 
   
 Vali sigrajuć se jure kao djeca, 
    Samo jedan svak čas staje i zajeca - 
    Staje... jeca zato, što od prošle noći 
    Mora preko momka na dnu vode proći. 
   
 Al kad već jedared mine preko njega, 
    Onda mrk, mučaljiv, žurno dalje bjega - 
    Tek kod mlina drugog čudno zašumori, 
    Ko da nekog ondje na okancu kori. 
   
 Uz okance eno djeva stoji bl'jeda, 
    U duboku vodu zaplakana gleda... 
    Sada rukam lama, čupa kose crne, 
    S momka na dnu vode ko da smrtno trne. 
 PISMO S BOJIŠTA 
   
 Noć je škura. Eto sn'ježak 
    S tiha se nanuđa - 
    O, zašto je, majko, uv'jek 
    Hladna zemlja tuđa? 
   
 Oko mene sa oružjem 
    Sve do straža spava; 
    Moja samo meni noćas 
    Čudno šumi glava. 
   
 Tu na panju ukraj vatre 
    Pišem tebi pismo - 
    Kako dugo, aoh, skupa 
    Govorili nismo! 
   
 Jutros sam ti prvi puta 
    Stajao u sječi; 
    Ali za tu grozu nemam 
    Dosta toplih r'ječi. 
   
 Drug mi desni pade mrtav, 
    Da nije ni pisno; 
    L'jevome sam na umoru 
    Suzne oči stisno. 
   
 U to jedno tane tresnu 
    I meni o grudi; 
    Al se kao grašak odbi - 
    Slušaj... pa se čudi! 
   
 Odbilo se od medalje 
    Majke našeg Spasa - 
    Što si mi je na polasku 
    Zadnjeg dala časa. 
   
 Sada nemam više straha 
    Ni od kakva boja; 
    Mene Božja majka čuva 
    I ti, majko moja. 
   
 Ako ti se uza sve to 
    Ne bih više vrno - 
    Nemoj mi se, majko slatka, 
    Odjenut u crno. 
   
 Ti mi reče: tko za dragu 
    Pogine domaju, 
    Stalno časno mjesto steče 
    Gore, ah, u raju. 
   
 Tu ću služit majci Božjoj, 
    Gledat njene krase - 
    I bit će mi: ko da imam 
    Tebe v'jek uza se! 
 DAMJAN JUDA, 
    KNEZ DUBROVAČKI. 1205. 
   
                          I. 
   
 Na oblacima mjesec pun se šulja 
    I svijetu katkad lice kaže blijedo; 
    Dubrovnik bijel u tvrdom snu se ljulja 
    Kô majčinom na krilu čisto čedo. 
    Uzalud tražiš ulicama stvora, - 
    Svud pusto, sjetno kano posred mora. 
    Al zašto knežev sjaje kamen-dvor 
    Kô tisuć da se u njem pali svijeća? 
    Prvaci grada došli su na zbor: 
    O važnoj zgodi valja da se vijeća... 
    U dvoranu se zlatnu, velju tuj 
    Kô brižne pčele brojni jedva stisli, 
    Na licu možeš čitati im misli, - 
    Al ne, ne! Rađe besjedu im čuj! 
   
 Svećenik eno gojan uprav zbori, 
    Sve vijeće živ mu prati kret i mig; 
    S debljine sav se lašti... čelo gori, - 
    Prokletstva na njem kano da je žig. 
    "Patuljci jadni, Dubrovčani, mi smo, 
    A svak nas mnije, da je orijaš; 
    O muci svojoj živjet kadri nismo, 
    Nit šakom branit dom: taj gradić naš. 
    Okrilje zato ne bi bilo lošo, 
    A navlaš kad ga slavni nude Mleci; 
    Poslanik njihov jur je k nama došô 
    I zborio nam kano otac djeci: 
    ""Pridružite se mletačkomu lavu, 
    On štitit će vam dom i većat slavu!"" 
    A punije će, znajte, bit nam kese, 
    Obilat više svakom od nas stol; - 
    Ja vidim, gdje se vaše oči krijese 
    I s lica gine tajna srca bol... 
    Ni prosti puk nam ne će morit nužda, 
    Ja poznam srce mletačkoga dužda. 
    Odlučite se zato - dok je hora, - 
    Ja velim vam: Periculum in mora!" 
   
 "Ne, nije tako! Nit će bit do vijeka!" 
    Zagrmi krepak glas kô groma jeka, 
    I starac usta kršan, ali, sijed, 
    U svećenika upro strašan gled. 
    "Ne, nije tako! Makar grla množ 
    Povladila ti stoput vješto slovo, 
    U gr'ješne grudi rinut ću ti nož 
    Još prije no si rodu lance skovô. 
    A da ih podlo rodu svome kuješ, 
    Tko dvoji, kad o takvoj svezi snuješ? 
    Il ne znaš možda, nesretniče, reci, 
    Na kruglji svijeta tko su mali Mleci? 
    Vijek žedna su ti pijavica mora, 
    Vijek gladna britva naših krasnih gora, 
    Otimač naših grada, sela, dvora, 
    Zatirač našeg pijeva, našeg zbora, 
    Imetku svačeg živa su ti raka. - 
    Je l' poznaš sada neman od Mletaka? 
    I toj nemani bacaš sad u ždrijelo 
    Dubrovnik naš: Hrvata glavno sijelo. 
    A zašto? Da ti puna bude kesa? 
    Na stolu pitka vina, tečna mesa? 
    O punoj kesi tko tu zborit smije, 
    U grudih stalno prazno srce krije; 
    A je l' svećenik - sveto zvanje ruži, 
    U mjesto neba - crnu paklu služi! 
    Al hvala ipak ti na zboru tvom, 
    Goruća zublja on je starcu meni; 
    Sad vidim bolje: kakav mi je dom, 
    Svećenik kad mu nalik je hijeni. 
   
 A tko je kriv: no slaba vlada naša; 
    Kad izdajice u svom krilu snaša 
    I njeguje ih kano cijeno bilje? 
    Podrežite joj zato bujno žilje, 
    Nek sahne, padne trula poput hrasta, 
    Sa dva tri lista što se mladim hvasta! 
    I onda treba rušit, palit, sjeći 
    Sve, - sve što vlada stvorila je ova; 
    Na razvalinah gradit valja s nova, 
    Sa novim silam dom si vodit sreći... 
   
 Okrilja k svemu tomu ne treba nam 
    Nit onih, koji kano rod nas ljube; 
    Mi bud'mo sami zator teškim ranam, - 
    A onda zdrave nek nas drugi snube!" 
    U sjedalo je starac mirno pao, 
    Sa mrka čela znoj si otirao. 
    Uzbibalo se cijelo vijeće nut 
    Kô more, kad ga vihor bije ljut. 
    Veliki dio starcu povlađiva 
    I viče krepko: "Istina je živa!" 
    Još veći urla - kano da se opi: 
    "Sa Mleci nek' se žuđen savez sklopi!" 
    Tek onaj, koj ga vijeću preporuči 
    Božanski kao nektar, rajski med, 
    U stolcu svome koči se i muči 
    Kô da ga stao biti mraz i led. 
    Tišina netom nastala u vijeću 
    Kô smrtnu da si užegô mu svijeću. 
    U zlatni stolac svatko upr'o gled, 
    Gdje Damjan Juda, knez se eno diže, 
    Na starčev govor svoj da sad naniže, - 
    Ublaži gorak proti vladi jed. 
   
 Milota ga je vidjet! Mermer-čelo 
    Dubokih misli visoki su dvori, 
    Pod čelom očij' sunčan plamen gori, 
    I usta rujna - smjelih riječi vrelo. 
    Na junačka mu prsa, jošte mlada, 
    Kô gvozden štit, gle, bujna pala brada, 
    A kršno tijelo grimiz-halja krije 
    Kô magla kad se oko gore vije. 
   
 "Svoj vijek si vio, starče, u samoći" - 
    Dubokim glasom poče kneže mirno: 
    "Prolazili ti dani kao noći, 
    Med ljude žive da i nisi zirnô. 
    Do duše nij ti sezô svijeta šum, 
    Ni ljudskih patnja mutni, burni val; 
    Plemenio si u samoći um - 
    I zaboravljô; što je zlobe kal... 
    A sad te evo među nama netom 
    U slici starca: čeda nježna duša, 
    Rasplamtio se griješnim nada svijetom 
    Sa drskih riječi, što ih uho sluša. 
    A svećenika loše crne mane 
    Za nožem tebe sile grčit pest, - 
    Utišaj miš'ce, strasno razigrane, 
    Ta svijet je vazda bio kakav jest. 
    Ne grmi zato: ruši, pali, sijeci, 
    Kô nalik da si krvi žednom tigru! 
    Ta zar ćeš vladu ostaviti djeci: 
    Od razvalina da si grade igru? 
    Ded sa mnom radi, kini se i trpi, 
    U radu niče puni sreće klas; 
    Iz pusta zbora otrov tek se crpi, 
    A nikad zlatni puku željen spas. 
    I trulo drvo pustom bukom buči, 
    Kad sjekira se oštra sruši na nj: - 
    Za dom se brine tvorom, koj se muči. 
    Za dom tek živi, koj je umr'o za nj!" 
   
 I stane knez... a starcu klonu glava 
    Kô žegom sunca poparenu cvijeću; 
    Od stida usne griska... razmišljava... 
    A knez će dalje zborit prema vijeću: 
    "Za savez s Mleci, znajte, nisam ni ja, 
    Dok jedna krvi još me grije kap: 
    On gradu bi nam bio udav-zmija, 
    A nama svima ljeskov putni štap. 
    Pa tko b' i zipku dao - rodni žal, - 
    Da bude lavu mletačkomu log: 
    Progutô bi ga s bijesa morski val, 
    I na sud strašan pozvao ga Bog. 
   
 Uviđam ipak, da smo mali, slabi, 
    Kô zvijezda sitna ogromna sred neba, - 
    U nuždi ne znam, savjetovô šta bi, 
    No da nam ipak neki savez treba. 
    Imamo svud po svijetu roda draga, 
    Tu Čeh i Poljak, Bugar, Srbin, Rus; 
    U svakom želja, a u mnogom snaga, 
    Da s tla nam ne da kidat kus po kus. 
    U svezi toj bi stekli zlatno runce 
    Vijek željkovane sreće svakog stvora, 
    I naša zvijezda postala bi sunce 
    Nad ljupkim žalom jadranskoga mora. 
    Ispituj svatko... kaži zgodan vez... 
    Većini će se pokoriti knez". 
   
 Je l' vidje, ču li, kako šume bori, 
    Kad vijor lama oporna im uda? 
    Baš takvim šumom šumili su dvori 
    Od vike: "Nek nam živi Damjan Juda!" 
    I ti bi rekô, sad će kupit glase 
    U zlatnu žaru, što do kneza sja se; 
    Al vijećnik eno još je usto jedan, 
    Čuvenja da izusti govor vrijedan. 
    Sveg vijeća bit će ponajmlađi član, 
    I reć bi skoro momče golobrado, - 
    A bdijenja prije hvatô ga je san, 
    Razbudit sada zborom bi se rado. 
   
 "Ushitila me, kneže." - reče tiho, - 
    "Plamteća ljubav za dom, slovo vješto, 
    U zlatne nade sve si nas zanjihô - 
    Al žalim, da si prešô muče nješto. 
    Pred vijek i pol je jaz kô pakô crn 
    Međ' slavnim Rimom i Bizantom pukô, - 
    Slavene sve u ždrijelo si povukô 
    Kô pokošenu bez gospara strn. 
    Bizanta jednim sviče tvrda stijena, 
    A drugi samo k vječnom teže Rimu... 
    Sad isto nije, koji od Slavena 
    U dičnu svoju zaštitu nas primu. 
    Većina puka našeg voli Rim, 
    U njemu zrije divnu luč spasenja; 
    Al ipak nije više s voljom svim - 
    I trajna eto medu nama trenja. 
    Da pravo bude sijelu patrijarkâ 
    I himbe punoj prijestolnici papa: 
    Zatomi nek se za rod ljubav žarka, 
    A s Mleci samo nek se sveza sklapa. 
    Jedini Mlečan ništa baš ne mari: 
    Katolik jesi l', rišćan, musulman; 
    Duboka kesa - božji mu je stan, 
    A svetac - kada bogato pazari. 
    U slozi tako živuć udilj s Mleci, 
    A među sobom opet život nov, - 
    Dubrovnik sretan namrijet ćemo djeci 
    I steći zato njihov blagoslov". 
    "Prokletstvo njino", Damjan Juda plane, 
    "Uza te ako velje vijeće stane! 
    Al ne će... ne smje!... dok u šaki toj 
    Sudbina leži nesretnog mi doma; 
    Navijestit ću vam prije strašan boj, 
    Haračit, vladat poput munje, groma, 
    U krvi neka vlastitoj se duši - 
    U ždrijela lavlje tko će dom da sruši!" 
   
 Još htjede vatren nastaviti zbor, 
    Al već se stao tresti sav mu dvor 
    Od divlje graje, bruke na tirana; 
    Poustali su mnogi, da ga satru, 
    Iz usta gnjeva sipajući vatru: 
    I za čas vijeće bilo skup vulkana. 
    A knez je kršne prekrstio ruke 
    I mirno stajô posred graje, buke, 
    Kô hrid, o kojoj valovi se lome 
    I munje siju sveđ u jadu svome. 
    Al mirom, gledaj, vala ne ublaži, 
    Još više skaču, kao da ih draži; 
    Međ' njima jedan pjeni se i zbori: 
    "Sa Mleci namah nek se sklopi sveza!" 
    A drugi kano strašna jeka ori: 
    "S tiranom dolje! Ne treba nam kneza!" 
    U isti tren u vijeće panu zduri - 
    I kraj je bio vrevi, buci, buri. 
   
   
                     II. 
   
 U dvorani, a zlatnome na stocu 
    Preda se zureć osto Juda sam: 
    Pri duši mu je kao dobrom ocu, 
    Jedincu kad si grobni diže kam. 
    Na grudi glava s tuge klonula mu 
    Kô da u groba zirnu crnu jamu, 
    Gdje sve je zlatne pokopao nade... 
    Protrne... Stisne obraz među dlane... 
    Doziva mišlju prošle, sretne dane, 
    Da sadanji mu gorki čas zaslade, - 
    I mahom jednim duša mu se smiri: 
    Sva draga prošlost pred njime se širi. 
   
 Na žalu morskom sretna eto ti ga, 
    Gdje motri jato dolazećih barka: 
    Za život jošte ne tare ga briga, 
    Al za dom ipak jurve ljubav žarka. 
    I misli, kako slatki zavičaj 
    Prometnuo bi u maleni raj, - 
    Da budne jednom knez po želji puka; 
    I hoće l' pri tom sretna bit mu ruka, 
    Kô majci brižnoj kad si sinka zdrava 
    Na koračaje prve priučava... 
    U mislih još - al netom momka spazi, 
    Na uskoj gdje se k njemu vije stazi; 
    I kako plaho zirka... sav u čudu... 
    Da stranac tu je - uvjerava Judu. 
   
 "Ded reci, momče" - poče Juda, "Tko si 
    U postolama bos... u halji gol?... 
    Kroz okrpine vidim strašnu bol, 
    U grudi što ti mlado srce nosi". 
   
 ""Bjegunac sam ti,"" - reče tiho momak, 
    ""U dičnoj Raši stajô mi je domak"". 
   
 "Pa zašto bježiš doma svoga prag, 
    Kad srcu ti je mladom toli drag?" 
   
 ""Ne ja, već otac morô mi ga bježat: 
    Ter uza ropska na nj je stala režat"". 
   
 "Povijedaj samo, kako to se zgodi, - 
    Gdje svatko danas živi na slobodi". 
   
 "U krasnoj zemlji junačkih Srbalja; 
    Ti znaš, da nema svijetla jošte kralja; 
    U Zeti vlata knez nam Vukan krepko, 
    U Raši dičnoj velik župan Stjepko. 
    O zlatnoj kruni taj ti udilj sniva 
    I stoga Rimu sad se ulagiva, 
    A vrijeđa Bizant - izvor vjeri svoj, - 
    I zato nitko nij' mu sklon u Raši, 
    Prot njemu svi se digli velikaši; 
    A među njima - prvi otac moj, 
    Al Stjepko žurno čete svoje skupi, 
    Na ustaše kô gladna zvijer nahrupi - 
    I mnogi sad u hladnoj uzi čami, 
    Još više njih u groba trunu jami, 
    Moj otac, da nam dragi život spasi, 
    Iz rodna kraja bježat ne počasi. 
    I jedne noći oda sna me trgne, 
    Na živa hata snena mene vrgne, 
    Iščezne sa mnom posred noćne tmine... 
    Bijasmo baš na međi otadžbine, 
    Al netom, jao! živ posrne hat, 
    Na kamen-tlo smo kruto pali oba, - 
    Moj stari otac slomio si vrat, 
    A ja na rubu crna ležah groba; 
    Tek jedan pogled mrući mi dobaci: 
    Svu baštinu i zadnji blagoslov! 
    Utrnuli su moga sunca traci, 
    I mrak okruži sav mi život nov. 
    I sad po stranom svijetu se potucam, 
    Na vrata mnoga zaman proseć kucam; 
    Ni kore hljeba ljudi mi ne dadu, 
    U oko gledam suhoj smrti, - gladu"". 
   
 "Ne kloni voljom" klikne Juda milo, 
    "U strani ti mi nisi došo kraj: 
    Tuj iste majke meko stre se krilo 
    Kô ondje, gdje ti slatki zavičaj. 
    I svakom tu ćeš mio biti gost, 
    A meni možeš biti još i više, - 
    U dvoru ljupkom imam svega dost: 
    Od roda samo nitko već ne diše. 
    Ded pođi sa mnom! Posinak mi budi! 
    Baš takva nekoć srce mi zažudi - 
    Da vrijednom namrem, što imadem vrijedna, 
    Kad za mnom segne smrti ruka ledna". 
   
 Mladiću crne zasjale se oči, 
    Kô dijete ludo k Judi hrlo skoči; 
    Od rajske sreće ruke mu cjeliva 
    I zahvalnicom suzom ih umiva. 
    ""Uza te"", šapće, ""bit ću danju, noći, 
    U neba vis, na mora dno ću poći - 
    I makar kakvi jadi srce stisli, 
    Ja vazda s tobom iste bit ću misli!"" 
   
 I bijelom dvoru Juda momče vodi, 
    Odijeva ga i njeguje i dvori... 
    Sa sreće sveđ mu srce dobro gori 
    Kô ocu, kad mu prvi sin se rodi! 
   
 U njezi toj za danom teče dan, 
    O nadi sveđ se nova niže nada; 
    I netom Judin ispuni se san: - 
    On budne knezom rodnoga si grada. 
   
 A puk, da srcu viteškom ugodi, 
    U vijeće bira mlada posinka mu - 
    Nek s rana uči, u tom kako hramu 
    Privađa puk se sreći i slobodi! 
   
 I divna eto baš se zgoda pruža 
    O svezi s Mleci koju sretnu reć; 
    I momak usta - stidan kao ruža, - 
    Čuj, sad će vijećem medan govor teć... 
   
 Al mješte meda: otrov, jao, ključa 
    Iz usta mu - uz riječi lijepi slog - 
    On Mletkom nov si zavičaj izruča 
    Na užas kneza, poočima svog! 
   
 "Ti sve si slago!" rikne poput lava, 
    U zamke koj je himbom lovca pao. 
    Od glasa svoga sav je uzdrhtao - - 
    I pred njim opet živa stoji java. 
   
 U dvorani a zlatnome na stocu 
    Preda se zureć sjedi jošte sam: 
    Pri duši mu je kao dobrom ocu, 
    Jedincu kad si grobni diže kam. 
    I pita: "Nije l' tlapnja bila pusta 
    Uminulijeh zgoda strašno čislo?" 
    Od tlapnje ne bi drhtala mi usta, 
    Nit srce bi se vruće tako stislo. 
    Oh, zašto nijesam pomahnitô tada, 
    Nasrnô na nj - kô neba vatren grom - 
    I smrskô jezik, kojim iznenada 
    U pako rinu mene i moj dom!? 
    Al sad ću!" - gnjevom luđačkijem plane, 
    Ustobi se i zgrči kršnu pest. 
    Al s griješne misli sav se stao trest - 
    U zlatni stolac zdvojan opet pane: 
    Izbulji oči; - - nalik očajniku, 
    A mašta pred njim novu stvara sliku. 
   
 Gle dvorani se otvaraju vrata, 
    Prvaci grada na njih grnu eto; 
    I svaki dično svoje mjesto hvata, 
    Da s njega vrši sada zvanje sveto. 
    Međ' njima momče ustalo je prvo, 
    Za mlado čelo da si steče lovor... 
    Al kneza netom gorak jed je shrvo, 
    I on mu krati lijepo smišljen govor. 
   
 "Ne, ne ću više" knez zagrmi ljut, 
    "U hramu ovom tvoje riječi čut! 
    Al zato, momče, na tebi je red, 
    Da zadnju moju čuješ ispovijed. 
    Pred malo ljeta došao si gol 
    U krilo svojoj novoj domovini, 
    Ko gosta metnuh tebe za svoj stol, 
    A malo poslije jošte i posinih. 
    I mišljah, luda, da ćeš bit mi drug, 
    I vrijedan, da ti namrem blago pređa; 
    Al ti si himbom plaćao mi dug, - 
    Iz zasjede si gađo mi u leđa! 
    Al kad si mržnju strašnu, kojom gore 
    Bizant i Rim, u naše sneo dvore: 
    Sa duše vražje pala ti je krinka - 
    I ja si nađoh vrjednijeg posinka... 
    I zato sve ti srce moje prašta, 
    Opaka štogod smislila ti mašta; 
    Al jedno, znaj, na osvetu me nuka: - 
    Za suparnikom što ti segnu ruka. 
    U verige bi njega rad mi sputo, 
    Za hranu poslo mletačkome lavu, 
    Al ne ćeš, huljo! Tuj se varaš kruto, - 
    Jer sad ću satrt tvoju griješnu glavu". 
   
 I drhtom shvati zlatnu žaru zdvojno, 
    I baci u nj ko lako koplje bojno; 
    A teška žara groznom zvekom zvekne 
    Još grozna više za njom jeka jekne: 
    I ori dugo sred prostora duga 
    Ko mahnistosti da se kneza ruga. 
    A Juda spazi, da ga vara mašta, 
    Sakruši se, ko sve da momku prašta; 
    U stolac padne... stidno pokri lice... 
    Oko njeg stanu trnut voštanice... 
    I za čas sav u crnom gine mraku 
    Ko suza kad u dragu pada raku. 
   
   
                     III. 
   
 Na istoku baš planu sunce sjajno 
    Ko da je sad iz ruku Stvorca palo; 
    Uzdrhtalo je more veličajno - 
    Pred njegvim sjajem kao dijete malo. 
    Još više drhtnu na svom dvoru Juda, 
    Prazninu kada spazi strašnu svuda; 
    Posinjena se himbenika sjeti - 
    I vrela suza licem mu poleti. 
   
 Oh, za njim oko neka ti ne suzi, 
    Buntovnik jest... na žalu sad se desi; 
    Okružili ga revni ondje druzi 
    Ko zlotvorovo srce smrtni grijesi; 
    A da ga čuješ sada besjediti - 
    Od gnjeva dobro srce puklo bi ti! 
   
 "I ja sam zato", drsko momče zbori, 
    "Da kneževi se uzmu silom dvori; 
    Pak iz njih da se baci poput smeća, 
    Kad ne će van po želji možnog vijeća. 
    Al mnim, da ne će laka biti stvar 
    Sa vladalačkog Judu srušit stoca, 
    Silovit jest - na deset će nas bar, - 
    A svi će zduri branit ga ko oca. 
    I bit će, ljudi, vjerujte mi, krvi, 
    Gdje ko u raju nikad tekla nije -". 
   
 "Da, da!" svećenik nasmijo se prvi, 
    "I raj kad ne bi svoje imo zmije; 
    Nadmudriti će ona mudrog kneza, - 
    Bez krvi s Mleci sklopit će se sveza!" 
   
 Izbuljio je oči svak na vijest 
    Ko lakomi za zlatom svoju pest; 
    I svi se druzi k svećeniku stisli, 
    Da čuju, što li čudnim rijekom misli. 
   
 "Vi znate, da je Mlečan patrijarkom 
    U latinskome carstvu novom posto; 
    Sa rodna žala već je kreno barkom, 
    Na trun da sjedne, koga mlad se dosto. 
    Daljinu puta pjesmicom mu krati 
    Velika družba veselih mornara; 
    U našoj luci danas još će stati, 
    Sa cijelom pratnjom, da se čas odmara. 
    Tuj pozdravit će njega i naš kneže, 
    Al ne da laska mletačkome lavu, - 
    Već što ga na to vjera sveta veže; 
    Poštivat crkve pomazanu glavu! 
    Još prije preda nj pasti ćemo mi, 
    Iskazati mu ljubav svu za Mletke, 
    Ocrtati mu živo nužne spletke, 
    Što protiv knezu sakovasmo svi. 
    Umolit ćemo nato patrijarku, 
    Tirana bijesna namah da nas riješi; 
    Al da si pri tom duše ne ogriješi, 
    Prišapnut ću mu finu ja baš varku". 
   
 I svi mu druzi živo stišću ruku, 
    U pouzdanom naprijed zure muku; 
    S čeznuća žedna sad im oči gore - 
    Ko da će cijelo do dna ispit more. 
   
 Al šta se ono u daljini sjaje, 
    Od suha srebra kano lađa da je? 
    Da, lađa jest sa stijegom svetog Marka - 
    I žalom ori: "Ide patrijarka!" 
   
 Ko bijeli galeb padne brod u luku. 
    A momčad, gledaj, hiti sva na suho; 
    Visokom gostu svatko ljubi ruku; 
    A mnogi još i svileno mu ruho... 
    Svećenik samo s njime zbori dulje, 
    A zborom, kakvom rijetki tek je viko; 
    Ostali s kraja zalud u njih bulje, - 
    Ni riječi cigle ne razum'je niko. 
    Al jasnim svatko ipak vidi gledom. 
    Gdje kršnu šaku harno stišće šaka, 
    I čuje riječi kako zvone redom - 
    Ko trijest da se broji srebrnjaka. 
   
 Utihnu netom ko dva bijedna roba, 
    Gospodar kada naglo pred njih padne; 
    Problijede s iste griješne misli oba, 
    U luci kad no Damjan Juda svane. 
    U naručaj si on i gost mu hrle, 
    Na oči ljudstva grle se i grle... 
    Ko stvorovi na rijetke sreće visu, - 
    Oh, ko bi reko, da si braća nisu! 
   
 U bijele dvore zove gosta kneže, 
    Gdje okrepa ga čeka u obilju, - 
    A onda neka momčad brod odveže 
    I dalje plovi k žuđenome cilju. 
    Al patrijarka smjerno kneza prosi, 
    U lađu da mu prije sjajnu uđe 
    I vidi dare... što ih caru nosi: 
    Kadifu, svilu, mač i zlatno suđe. 
   
 I eto Jude nasred lađe lake, 
    Gdje motri s čudom neviđene čare... 
    Al patrijarka tajne daje znake - 
    Na odlazak da skupi sve mornare. 
    Na znake jedan broda krmu shvati, 
    A drugi hrlo bijela jadra napnu: 
    Većina ih se oko Jude sjati - 
    I samca kneza verigama sapnu. 
   
 Al on se brani, trza kano strava, 
    Zapanjen pita: je li san ili java? 
    "Ha, grom i pako!" bijesan zubmi škrine, 
    Pred dušom kad mu crna slutnja sine. 
    Strahotnim okom buntovnike šikne, 
    Sa lađe poput speta lava rikne: 
    "Vi pozvali ste amo patrijarku, 
    Da sakujete proti meni varku; 
    U gvoždje ste me tuđom rukom djeli, 
    A njime, slijepci, cijel ste narod speli! 
    Al svanuti će danak strašne plate... 
    Daleko nije... već se vrane jate 
    I grakću kano crne kletve zrakom... 
    I jao si ga svakom - velim, svakom, - 
    Iz ruku puka koji jede, pije, 
    A kano dijete, još mu odan nije! 
    Poklope li ga dotle grobne dveri, 
    Izbacit će mu narod bijesan kosti, - 
    Nek divljih pasa njima rod se gosti, 
    Kad za života bješe sličan zvijeri! 
    Doživjet toga dana ne ću ja, 
    Jer ne ću zrijet si puka ropsku muku, - 
    Pred mojom dušom kosa smrti sja: - 
    Ded čujte zato moju oporuku! 
    Imetak moj nek' mojem domu bude, 
    Koj ljubit misli i sred groba tmuše; 
    A vam prokletstvo kneza vašeg Jude, 
    I gvožđe ovo... ropske, podle duše! 
    Duboko k zemlji nek' vas ono svija, 
    Dok redom raka vas ne proždre tija! 
    Al tad će pući poput krhka stakla 
    I sveza, što no sklapate ju s Mleci, - 
    Zadrhtat će vam duše usred pakla: 
    Na radost velju vašoj boljoj djeci! 
    A dobri narod sjetit će se mene, 
    Koj' domu svome htjedoh biti spas, - 
    Blagoslovit će moje kosti zdene, 
    Ponovit kletvu, kojom prokleh vas!" 
   
 Još jednom, oko s prezira mu bljesne, 
    U jarbol glavom kano munja tresne... 
    I kako tresnu... čelo puče umno, 
    I mrtav na tle sruši se ko panj, 
    A morski vali zaromone šumno: 
 Za dom tek živi, koj' je umro za nj! 
 STREMEN ZVEKĆE 
   
 Stremen zvekće, sedlo škripi, 
         Leti, vranče; leti! 
    Skoro ćemo biti oba 
         Na žuđenoj meti. 
   
 U kovača tvoga ima 
         Krčma s vincem plamnim, 
    A u krčmi njeg'va kćerka 
         S očicama tamnim. 
   
 Leti vranče!... Polomiš li 
         Možda putem rebra - 
    Dobiti ćeš mjerov zobi 
         Potkove od srebra. 
   
 Dok ti ovo sve pripreme 
         Ruke tvrde, marne - 
    Ja ću vince piti rujno, 
         Ljubit oči čarne. 
   
 U zaselku svom smo opet 
         O ponoćnom satu - 
    Ti ćeš snivat o svom srebru, 
         A ja o svom zlatu. 
 ŠTO SE VIJEŠ, ORLE... 
   
 Što se viješ, orle, baš nad mojom glavom 
    I srce mi puniš crne slutnje stravom? 
    Ja ne želim borbe - meni mira treba 
    I gn'jezdašce ispod zavičajna neba... 
   
 Poslušaj me časak, pa ćeš vidjet skoro, 
    Dobrim da bi meni drugom biti moro. 
    Sedam sam se ljeta tuđinom potuco: 
    Ne bih li toliko barem blaga skuco, 
    Da si sazdam domak čedan, tih i ubav, 
    U njem smjestim prvu i jedinu ljubav. 
    Sad se blažen vraćam... gledam s te planine, 
    Kako sunce jarko po mom selu pline. 
    Bi l' mi kazat mogo: što mi ljuba radi? 
    Misli l' jošte na me u vjeri i nadi? 
   
 "Sedam te je ljeta čekala uz suze - 
    - Ali je nedavno drugi ženom uze, 
    "Oboje su sretni. Ona svak dan više, 
    "Skoro će i prvo da si čedo njiše..." 
   
 Kobni glasi, orle, kobniji od smrti! 
    Sa grozota im se sva mi pamet vrti. 
    Ja sam s teška rada dane, noći jeco: 
    I misleći na nju sedam ljeta stjeco; 
    A sad vidim, da je sve to zalud bilo - 
    Duši mi se desno polomilo krilo! 
    Ali ne, ne! Zalud ipak se ne kinih: 
    Ona mi je suncem bila u tuđini... 
   
 Uzmi zato kesu punu zlata eto 
    I odnesi njojzi pod uzdarje sveto. 
    Onda kao str'jela hitrim krilim prni 
    I ovamo mi se u planinu vrni. 
    Tu mi iskljuj živo srce iz njedara - 
    Čemu da ga čuvam, kada nema para! 
 MRAK SE HVATA... 
   
 Mrak se hvata, nebo tmuri, 
    Sad će na da lijeva - 
    Djevojka se s polja žuri, 
    Pa si tanko pjeva: 
   
 "Svilna strni, rasti samo, 
    "Vrijeme žurno teče; 
    "U daljini negdje tamo 
    "Već i srpi zveče. 
   
 "Ti ćeš dozrijet, kao i ja, 
    "Al ćeš donijet ploda - 
    "Moje nade sve će s tija 
    "Poodnijeti voda. 
   
 "Dozreloj će tebi doći 
    "U pohode kosci, 
    "Meni jadnoj u samoći 
    "Valjda nikad prosci... 
   
 I djevojka s polja meka 
    Na drum krene sade; 
    Al za njom se kao jeka 
    Druga pjesma krade: 
   
 "Ne bugari, ružo lijepa, 
    "Ne bugari tako! 
    "Tvoja tuga grud mi cijepa, 
    "Da bih i sam plako. 
   
 "Al ja znadem momče jedno, 
    "Koje s tebe gine 
    "I ginući čeka bijedno 
    "Sva dok berba mine. 
   
 "Onda tebi će dohitat, 
    "Negdje prije zime - 
    "Pa te milo priupitat: 
    "Dušo, hoćeš li me?"... 
   
 I djevojka u to stade 
    Domu na prag pusti - 
    A po mrtvom kraju pade 
    Noć i pljusak gusti. 
 TRUBLJA JEČI 
   
 Trublja ječi. Care vojsku 
    Selom kupi našim. 
    Strah me, dušo, e ću morat 
    Da se diljke mašim. 
   
 Ti se smješiš: ko da nije 
    Onaj za vojnika, 
    Kome srce u grudima 
    Ranila je dika. 
   
 Ne šali se! Ukraj rane 
    S tvoga oka crna - 
    Ima mjesta još za jednu 
    Od olovna zrna. 
 ČUVAR MRTVIH 
   
 Dršće mjesec čudnim sjajem 
    Nad samotnim Mirogajem... 
    Njeg'vi mrtvi tvrdo sniju 
    Pod humcima rosnim, cvjetnim, 
    A duhom se samo viju 
    Po zvijezdama zagonetnim. 
   
 A ni onim tamo drugim, 
    U dvoranam pustim, dugim, 
    Ne dolazi na um bome, 
    U pokoju da se svome 
    Samo maknu. Mirni svi su, 
    Ko da uprav nikad nisu 
    Žarkih ljudskih strasti znali - 
    Ili ko da onkraj tamo 
    Preko srca struje samo 
    Zaborava hladni vali. 
   
 Zato, gle, i čuvar stari 
    Za njih ko da ni ne mari. 
    Na hladne je stube nijemo 
    Poput kamna kipa sjeo, 
    Unakrst je ruke djeo, 
    Zgurio se -; i zadrijemo. 
    Ali nije!... Oči eno 
    Ko od suza da mu gore; 
    A usta je baš nakren'o, 
    Ko da žuči ispi more. 
   
 Gorak kruh je - zbori s tija - 
    Kojim mrtvi žive hrane; 
    Mislim li na mlade dane: 
    Budne kao jed od zmija. 
    Dom i krčma usred sela, 
    Žena kao ruža bijela; 
    Nuđah vino, kruha, sira, 
    Čak iz grada došli gosti; 
    Svega uvijek bilo dosti - 
    Samo srcu nikad mira. 
    Onaj jedan fin i rječit, 
    Kako već gospoda jesu, 
    Imo v'jekom punu kesu, 
    A bio nam gost je vječit. 
    Izjedared, u čas kruti, 
    Spazih, da mi ženu smuti - 
    I planuše strašne svađe:... 
    A ja ženu srca meka 
    Otjero sam baš do vijeka - 
    Al i moje sunce zađe! 
    Krčma svaki dan mi pusta, 
    Volja svak za rad mi susta - 
    I na bubanj sve mi došlo. 
    Sad me eto mrtvi hrane, 
    Od tuge mi srce sane - 
    Ali što ću? Bilo - prošlo! 
   
 I čuvaru suze vrele 
    Niz suha se lica trune - 
    I ko da mu dušu pune 
    Vjerom još u dane bijele. 
   
 Sad se trže... Da, da! - zbori - 
    Taj je život mnogo gori, 
    Al i za nj se mučit treba; 
    A ja noćas - neka proste! - 
    Ni pogledo nisam goste - 
    Ne znam, pakla ili neba... 
   
 I čuvar se digo žurno, 
    Na vrata je k mrtvim jurno 
    I od lijesa pa do lijesa 
    Stupa mrk ko smrti goso 
    Njega ništa ne potresa - 
    A poso je dašto poso! 
   
 Sad je susto... To će biti - 
    Zbori ko sa zebnjom nekom - 
    Onaj, što je htio vijekom 
    Na ljubavi vrelu piti... 
    Pa je sve na žene smeto 
    U plamena mladoj dobi - 
    A danas si srce eto 
    Olovnijem zrnom probi. 
    Čuvar bliže primakne se, 
    Da mu vidi lice blijedo - 
    Al se, gledaj, sav potreso 
    Kao da je zmiju zgledo. 
   
 Ha! To ti si - lupi nogom, 
    Da zanjiho svod se cio - 
    Koji si me zavadio 
    I sa ženom i sa Bogom! 
    Ti si kriv, što s bijede tužim 
    Već od svojih mladih ljeta... 
    Kriv, što sada mrtvim služim 
    Pa i tebi - zmijo kleta! 
    Lice bih ti satro drsko 
    Ko što ti mi sreću zlatu; 
    Ali mi je nekud mrsko - 
    Gdje si došo sam po platu. 
   
 I čuvar se u svom bijesu 
    Nagn'o žurno drugom lijesu. 
   
 A ovo će - šapne ćutno - 
    Biti ona nesretnica: 
    Što joj glad nakazi lica 
    I zaklopi oko mutno... 
   
 I ko kip se čuvar eno 
    Ustubio ukraj mrtve - 
    I promatra lice njeno, 
    Ko da takve žali žrtve. 
   
 Iznenada glavom trgne 
    Protre žurno teške vjeđe, 
    Na čelo si ruke vrgne, 
    Sagne se i gleđe... gleđe... 
   
 Bože! - šapne ko iza sna - 
    To je ona! Sumnje nema! 
    Sastanka li tužna, kasna, 
    Gdje se grob i meni sprema! 
    Al što na me tvoje oko 
    Tako strašno strmi, reži? 
    Ja te ljubljah preduboko - 
    Tamo evo krivac leži! 
    S njega tako svrši ti mi, 
    Ja doživjeh ovu muku... 
    Nemoj mrčat... Evo primi 
    U znak mira moju ruku... 
    Led si, led!... Al još se smiješiš, 
    Oblak gine s tvoga čela, 
    Oh, kako me milo tješiš, 
    Dođi amo, ružo bijela! 
   
 I čudno se, gle, zanjiho, 
    Kraj ženina čuvar trupa... 
    Na nj je klon'o tiho... tiho - 
    Da im grob se spremi skupa. 
 ŠVELJA 
   
 Ispeć mesa kus na vatri... 
    K tomu čašu vina stara... 
    I odmora dana dva, tri... 
    Pa će krv vam dobit žara 
    I ruka će moć da nađe - 
    Reče liječnik i izađe... 
    Švelja sagne lice suho, 
    Upre gled u bijelu svilu, 
    Što joj bila baš na krilu, 
    Da vjenčano svrši ruho... 
   
 Mesa? - šapće, gdje ni hljeba? 
    Odmora? - gdje bdjeti treba? 
    Savjeti su dobri, lijepi - 
    Za životom tko još strepi! 
    Ali čemu, pitam, meni, 
    Koja sličim veće sjeni? - 
    A da barem sjena ota 
    Svjetle zrake mog života 
    Poput kama ne propušta - 
    Onda stalno niti pola 
    Osjećala ne bih bola 
    S ove bijele svile šušta... 
   
 I švelja se bolna trgne, 
    Zakašljuca i zarida... 
    Bijelu svilu s krila skida 
    I na stol je žurno vrgne... 
    Pa se s tija s mjesta diže 
    I primiče logu bliže... 
    I njim nalik sveloj ruži - 
    Ko za odmor sad je pruži... 
   
 Ništa - jeca - trebat ne ću, 
    No samrtnu jošte svijeću 
    I četiri daske bijele - 
    I opet joj suze vrele 
    U očnicam se zakrijese. 
    Al i mrazna ko da zima 
    Cijelog joj se tijela prima, 
    Gunjem toplim zavije se... 
    Sad bi znao ruku blagu 
    Da položi na nju sanak - 
    I vratit joj ruci snagu, 
    Ako tek i za koj danak. 
   
 Na okanca, gle, u krovu 
    Zadnje dana zrake biju, 
    Pa se plaho ko u lovu 
    Polutamom izbe viju. 
    Tužan pogled!... Stol i stolac, 
    Za odijela nek'vi kolac, 
    Log i puste četir stijene - 
    Ali suton vara!... Ne, ne!... 
    Gle, na stijeni uvrh loga 
    Visi slika ko od srama 
    Ispod cvijeća svenutoga - 
    Sve drugo je pustoš sama! 
    U tu sliku eno, švelja, 
    Trgnuvši se, bulji sada... 
   
 Bila sam bez roditelja - 
    Šapće - a ti sva mi nada, 
    Vjerenicom kad ti postah... 
    A u tebe svega dosta, 
    Časno mjesto, krušac stalan, 
    Na njemu ti nitko jalan - 
    Do jedine smrti blijede... 
    Ali ti ju preteć htjede, 
    Pa smo veće, znaš li - znaš li? 
    Dom i bašću sebi našli... 
    Samo meni trebalo je 
    Svršit jošte ruho moje, 
    Darak tvoj od svile bijele - 
    Baš ko ono, što uz tugu 
    Sada šijem, ah, za drugu 
    Cijele dane, noći cijele - 
    Ali u to strašna plama 
    Bijes te sebi u skut smota... 
    S tobom sreću mog života - 
    I ja ostah opet sama! 
   
 I švelja se jače zavi, 
    Zakašljuca i zarida - 
    Al sa slike gled ne skida, 
    Kao da ju svu zatravi. 
    Izjedared sva oživi... 
    Razigra se... milo smješka - 
    Ko da njojzi se ne privi 
    Nikad smrtna bolest teška! 
   
 Gotova sam - življe zbori - 
    Čuješ; kako šušti svila?... 
    A zvjedljivog ljudstva sila 
    Već ulicom rogobori... 
    Treba samo oko struka 
    Da se stegne... Muka, muka!... 
    Ah, te ruže daj sa stola... 
    I pobrzaj već po kola... 
   
 I kola su došla... znajte! 
    Samo kakva - ne pitajte! 
 
 
 Rječnik 
 Acheron  - Aheront, rijeka u carstvu mrtvih 
 apres nous le deluge  (franc.) - poslije nas potop 
 baniti se  - oholiti se 
 budžak  (tur.) - ugao, kut, zakutak 
 cipres  - čempres 
 čislo  - brojanica 
 duplir  (tal.) - dvokraki svijećnjak 
 gondže  - "U Srbiji i u Bosni po varošima ruža, koja se još nije rascvjetala, nego tek napupila." (Arnold) 
 hvoja  - grana 
 igo  - jaram 
 jadro  - jedro 
 jur, jurve  - već 
 Kidron  - potok u Getsemanskom vrtu u Jeruzalemu, gdje je započela Kristova muka 
 kondir  (grč.) - vrč, pehar 
 kumir  (rus.) - slika kojoj se iskazuje obožavanje, idol, fetiš 
 lijer  - ljiljan 
 Megera  - u grč. mitologiji jedna od triju Erinija (lat. Furije), boginja osvete; prenes. zla, svadljiva žena 
 mene-tekel  (aram.) - zapravo  mene-tekel-ufarisin , izbrojeno ,vagnuto i razdijeljeno, tj. Bog je izbrojio dane tvoje vladavine, odvagnut si i pronađen prelaganim, tvoje će kraljevstvo biti podijeljeno; riječi koje je babilonskom kralju Baltazaru ispisala plamena ruka na zidu; riječi znače prijetnju o skoroj propasti, upozorenje na opasnost 
 negve  (mađ.) - okovi, lanci 
 nepokoj  - nemir 
 non omnis moriar  (lat.) - neću sav umrijeti; tj. ostavljam iza sebe djela po kojima će me pamtiti (Horacije) 
 periculum in mora  (lat.) - opasnost je u odgađanju 
 rišćan  - pravoslavac 
 Sajna  - Seine, u Parizu 
 sigrati se  - igrati se 
 Solferino  - selo južno od Lago di Garda u Italiji, gdje su 1859. Francuzi pod vodstvom Napoleona III. i Sardinci pobijedili Austrijsku vojsku; ipak, Austriji je ostala Venecija 
 Spreva  - Spree, rijeka u Berlinu 
 Stiks  - u grč. mitologiji jedna od rijeka u podzemnom svijetu preko koje je Haron prevozio duše preminulih 
 tio, tijo  - tiho 
 vaj  - jad 
 zahman  - uzalud, zaman 
 zasvijetiti  - zasvijetliti 
 zvjedljiv  - radoznao 
   
 
 
 Bilješka o autoru 
 Đuro Arnold 
   
 (Ivanec kod Varaždina, 27. 3. 1853. - Zagreb, 22. 2. 1941.) 
   
 Đuro Arnold je jedan od najuglednijih hrvatskih filozofa i pedagoga, klasični metafizičar i tradicionalist, te osnivač hrvatske pedagogije. Njegov pjesnički opus obilježen je njegovim filozofskim opredjeljenjem - pjesmama dominiraju refleksivni i domoljubni, ali i ljubavni sadržaji. 
   
 Dalekim je porijeklom iz Švicarske, odakle su mu preci doselili za francuske revolucije. Pučku školu završio je u Zagrebu. Prva dva razreda gimnazije završio je u Varaždinu, da bi 1873. godine maturirao u Zagrebu. Filozofiju, povijest i zemljopis diplomirao je na Mudroslovnom fakultetu u Zagrebu, gdje je 1880. dizertacijom  Etika i povijest  promoviran u prvog doktora filozofije Sveučilišta u Zagrebu. U razdoblju od 1880. do 1882. usavršava se na sveučilištima u Götingenu, Berlinu i Parizu. Bio je profesor zagrebačke gimnazije (1879-1889), ravnatelj zagrebačke učiteljske škole (1889-1894), urednik  Vienca  (1889-1890), profesor filozofije, kao i prvi profesor pedagogije, na Mudroslovnom fakultetu u Zagrebu (od 1894), dekan Mudroslovnog fakulteta u Zagrebu (1898/1899, 1912/1913), rektor Sveučilišta u Zagrebu (1899/1900), te predsjednik  Matice hrvatske  (1903-1909). U filozofiji je zastupao ideju spiritualističkog pluralizma, te je smatrao da je spoznaja svijeta moguća kroz znanost i umjetnost. Od 1892. Arnold je počasni član Hrvatskog pedagoškog-književnog zbora, od 1924. član je Društva Braće Hrvatskog Zmaja, a od 1891. godine dopunski je, te od 1899. stalni član, Jugoslavenske akademije znanosti i umjetnosti. 
   
 Arnold je prvu pjesmu,  Pri povratku,  objavio 1873. godine u  Viencu . Od tada redovito objavljuje u  Viencu,  ali i u drugim časopisima ( Hrvatska lipa, Obzor, Hrvatski dom, Hrvatska prosvjeta, Selo i grad  itd.). Pisao je uglavnom liriku, ali i poeme  Juda, Irud, Jelislava Frankopanska, Damjan Juda knez dubrovački  itd. Za života je objavio zbirke pjesama  Izabrane pjesme  (Zagreb, 1889),  Čeznuća i maštanja  (Zagreb, 1908), te  Izabrane pjesme  (Zagreb, 1923). Njegova lirika, uglavnom rodoljubne i ljubavne tematike, nastala je na tragu poetike odjeka romantizma. Osobitu je popularnost stekao zbog pjesme  Domovina . 
 U raspri  starih  i  mladih  priklonio se  starima , a o svojim shvaćanjima umjetnosti pisao je u raspravama  Književnost i narod  (1904) , Umjetnost prema znanosti  (1906) , Može li umjetnost zamijeniti vjeru  (1908),  Jedinstvena narodna kultura  (1909). Autor je cijenjenih gimnazijskih udžbenika ( Logika za srednjoškolska učilišta , 1888;  Psihologija za srednjoškolska učilišta , 1893;  Filozofija prirodne nauke i sociologije , 1899), te znanstvenih rasprava ( Zadnja bića , 1888;  O psihologiji bez duše , 1909;  Monizam i kršćanstvo , 1909). 
   
 
 Izbor iz Arnoldovog pjesništva donosimo prema izdanju: Đuro Arnold:  Izabrane pjesme,  Zagreb, 1923. 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Đure Arnolda su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-144-5 
   
 © 2013. Bulaja naklada d.o.o. 
 
 
 Izabrane pjesme 
 Đuro Arnold 
 
 