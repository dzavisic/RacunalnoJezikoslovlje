
 Izabrane pjesme 
 Milan Begović 
 
 
 Bilješka o autoru 
 Milan Begović 
 (Vrlika, 19. 1. 1876. - Zagreb, 13. 5. 1948.) 
   
 Osnovnu školu završio je u Vrlici, a realnu gimnaziju Splitu. U Zagrebu je od 1894. godine studirao prirodne znanosti. Zbog nepovoljnih materijalnih okolnosti 1896. godine prekida studij i odlazi u Split, gdje je službovao kao gimnazijski suplent. Godine 1897. odlazi u Beč na studij slavistike i romanistike. Prekidajući studij, radio je kao gimnazijski suplent u Zadru (1898-1899) i Splitu (1900-1903). Diplomirao je 1903. godine. Po završetku studija bio je gimnazijski profesor u Splitu i Zadru. Godine 1909. odlazi u Hamburg gdje je isprva volonter, a zatim dramaturg (1910) hamburškog Deutsches Schauspielhaus, te od 1911. i suradnik Theater-Akademie. Godine 1912. napušta Hamburg da bi preuzeo mjesto redatelja i dramaturga u bečkom kazalištu Neue Wiener Bühne. U to vrijeme radio je i kao ugovorni dramaturg i glavni redatelj novosadskoga kazališta. Po povratku u Zagreb (1920) bio je profesor na Glumačkoj školi u Zagrebu, a od 1927. godine ravnatelj je Drame Hrvatskog narodnog kazališta. Od 1929, kada je razriješen s mjesta ravnatelja zbog aluzija na aktualne političke prilike koje sadrži njegova drama  Hrvatski Diogenes,  pa do 1932. godine, kada je umirovljen, radio je kao gimnazijski profesor. 1945. Sud časti Društva književnika Hrvatske proglasio ga je "fašistom", pa nakon Drugog svjetskog rata živi povučeno. Bio je suradnik brojnih časopisa ( Novosti, Suvremenik, Večer  i dr.), te urednik  Kritike  (1921-1922) i  Savremenika  (1923). Uredio je dva sveska antologije  Hrvatska proza XX. stoljeća  (1943). Za potrebe kazališnog repertoara prevodio je djela Goethea, Goldonija, Ibsena, Schillera, Pirandella, Wildea i dr. 
   
 Svoju prvu pjesmu,  Nad spomenikom Viških junaka  ( Novi list,  1891), objavio je povodom 25. godišnjice Viške bitke. Dvije godine poslije objavio je zbirku pjesama  Gretchen , a 1896. godine tiskao je zbirku  Pjesme . Prve Begovićeve zbirke nije zapazila ni publika niti kritika, ali je svojom trećom zbirkom,  Knjiga Boccadoro  (1900), uspio osvojiti kritičare, kao i one pisce koji su u raspri  mladih  i  starih  stali na stranu  mladih . Godine 1904. objavio je zbirku  Život za cara,  ciklus od 18 pacifistički intoniranih soneta nadahnutih Rusko-japanskim ratom. Povodom 400 godina hrvatskog pjesništva (1910) piše  Hrvatsku pjesmu , da bi se ljubavno-erotskoj poeziji zastupljenoj u  Knjizi Boccadoro , vratio poezijom iz zbirke  Vrelo  (1912). 
   
 Autor je formom izrazito inovativnog i prema riječima autora autobiografskog romana  Dunja u kovčegu  (1921), zatim polifonog, građanskim društvom zaokupljenog romana  Giga Barićeva  (1940), koji je isprva pod naslovom  Giga Barićeva i njezinih sedam prosaca  izlazio kao roman-feljton dnevnog lista  Novosti  (1930-1931), te posmrtno objavljenog povijesnog romana  Sablasti u dvorcu  (1952). 
 Pisao je i kraća prozna djela u kojima nerijetko spaja realističku problematiku i fantastiku ( Kvartet , 1936;  Puste želje , 1942). Novele, kao i brojni Begovićevi eseji, feljtoni, prikazi te putopisi ( Put u Italiju,  1942), isprva razasuti po časopisima, sakupljeni su i objavljeni u  Kritici i prikazima  (1943) i  Umjetnikovim zapiscima  (1943). 
   
 Prvo Begovićevo dramsko djelo, dramolet  Pod ciganskim šatorom , nastaje 1894. godine. Dvije njegove rane drame,  Marko Marulić , nastala u koautorstvu s Gajom Bulatom i Vinkom Lozovinom i  Za tuđu sreću , izvedene u Splitu 1901, smatraju se izgubljenima. Tročina mitološka drama  Myrrha  (1902) govori o incestuoznoj vezi ciparskoga kralja Kinire i njegove kćeri Mire. 
 U zbirci  Male komedije  (1921) objavio je nekoliko artističkih jednočinki ( Menuet,   Venus Victrix, Slatka opasnost, Biskupova sinovica, Čičak, Pred ispitom zrelosti, Cvjetna cesta ) koje su izvođene u prvom desetljeću dvadesetoga stoljeća. U tim duhovitim kratkim tekstovima naglasak je na efektnom zapletu, na fabuli, a sveprisutna erotika i ironija nagovještaj su kasnijih Begovićevih djela. 
 Modernističkim strujanjima hrvatskog kazališta priklonio se i povijesnom dramom s melodramatskim obilježjima  Gospođa Walewska  (1906), smještenom u Napoleonovo vrijeme, te rodnim zavičajem obilježenom realističkom dramom  Stana Biučića  (1909). Komedija  Laka služba  (1915) zbog militarističke propagande bila je povod napadima na Begovića u međuratnom razdoblju. 
 Drugo izuzetno plodno razdoblje Begovićevog dramskog stvaralaštva, kada nastaje veliki broj njegovih djela, otpočinje nakon njegova povratka u Zagreb 1920. i traje do tridesetih godina. Dramama  Pustolov pred vratima  (1926), podsviješću zaokupljenom i formom složenom dramom u devet slika, i  Bez trećeg  (1931), inačicom posljednjeg poglavlja romana  Giga Barićeva , doživio je i izniman međunarodni uspjeh. U tom razdoblju Begović piše i druge svoje drame:  Svadbeni let  (1922),  Božji čovjek  (1924), dramatizaciju Šenoina  Diogenesa  naslovljenu  Hrvatski Diogenes  (1928), komediju  Amerikanska jahta u splitskoj luci  (1930), libreto za Gotovčevu operu  Ero s onoga svijeta  (praizvedba opere 1935, objavljen 1936), te  Čovjek je slabo stvorenje  (1935),  Dva prstena  (1935) i  I Lela će nositi kapelin!  (1936). Posljednje Begovićevo dramsko djelo je  Badnje veče Katice Degrelove  (nastala 1938, objavljena 1981). 
   
 Venus Victrix , "jednostavna, čista i kompaktna jednočinka" (Senker), prva je izvedena Begovićeva drama (1905), koja oživljava svijet medičejske renesanse i njene umjetnosti, kroz konvencionalni ljubavni trokut, brak starijeg muškarca, pedanta, ljubitelja starina i umjetnosti, i mlade žene koja bježi sa mladim kondotijerom Alberigom. Sličnu temu ima i  Biskupova sinovica , smještena u Francusku u 18. stoljeću, u vrijeme rokokoa. 
 Drama  Božji čovjek  preljub i seksualnost smješta u egzotičnu i mitsku dalmatinsku Zagoru. Mara, mlada žena probuđene seksualnosti koja žudi za idealnom ljubavi, "razapeta" između vitalnog i fizički privlačnog hajduka Krstana i svog zaručnika, kasnije muža, svećenika Damjana, propovjednika duhovne ljubavi. Ljubavni zaplet kroz Damjanove propovijedi produbljuje se i postaje "parabola o životu, o borbi duše i tijela, o grijehu, kajanju i oprostu, o sublimaciji 'senzualne erotike u duhovnu'" (Senker). 
   
 Eksperimentalna drama  Pustolov pred vratima , ekspresionističko, avangardno uprizorenje "priviđenja", oslanja se na Hauptmanna i Pirandella, a dijelom i na psihoanalizu. Radnju pokreće Smrt (Neznanac, odnosno devet drugih lica koja tumači isti glumac), koja Djevojčinu žudnju za životom želi pretvoriti u rezignaciju, gnušanje i žudnju za smrću. Uz groteskni odmak suprotstavljaju se ljubav i smrt, java i san, mašta i zbilja, da bi niz neuspjelih pokušaja "življenja" završio Ništavilom. Begović pri tom "život" kojega Djevojka ne dobiva predstavlja kroz masovnu kulturu "ludih dvadesetih", irealne "postaje djevojčinog putovanja posuđene iz popularnih ljubavnih romana u nastavcima, larmoajantnih nijemih filmova, opereta, glazbenih revija, modnih časopisa, bulevarskog tiska, turističkih prospekata i drugih sredstava kreiranja i nadziranja ukusa gradskog stanovništva u prvom međuratnom desetljeću, u tom kratkom razdoblju intenzivnog opuštanja od ratnih tjeskoba, obnavljanja i slavljenja života kroz neobuzdanu zabavu i igru" (Senker). 
 Pustolov pred vratima  kod nas ima ograničeni, a u inozemstvu veliki uspjeh, osobito u Italiji gdje je dva puta postavlja u to doba slavni redatelj Anton Giuglio Bragaglia. 
   
 Amerikanska jahta u splitskoj luci  odmak je od groteske i avangarde, zaokret prema realizmu i konvencionalnosti, odnosno prema publici. Begović je imao namjeru napisati opširni društveni roman o Splitu, a ova  comedie de meurs  (komedija manira) jedini je rezultat te ambicije. O Splitu progovaravojnovićevski sentimentalno, ali i izrazito ironijski i duhovito. Za razliku od većine drugih Begovićevih drama, dva ženska lika bore se za jednog muškarca ("dolarska princeza" Phoebe, "građanska sentimentalka" Điđeta, "aristokrat-prosjak" Keko), uz uspjele sporedne komične likove konte Ruđe i konte Mome, piljarice Jako i lihvara don Vice. Teatarski vrlo vješto prezentiraju se tri moguća raspleta, od kojih je dakako samo jedan "realan". 
   
 U drami  Bez trećeg  u prvom planu su dijalog i psihologija, odnos samo dva lika "izdvojena iz života" (Hećimović), Gige i Marka Barića.  Bez trećeg  se često povezuje s drugim činom Krležine drame  U agoniji  (odnos Laure i Križovca). Giga i Marko su suvremeni Odisej i Penelopa, međutim izvrnuti iz perspektive nestanka patrijarhalnih odnosa koji su potrebni da bi se ponovno uspostavio sklad. Nerazumijevanje i ljubomora dva razdvojena i po svemu suprotna lika rezultiraju nasiljem i ubojstvom. 
 Bez trećeg  je najuspješniji Begovićev komad u inozemstvu, samo u Njemačkoj u periodu od četrdesetak godina izveden je više od 100 puta. 
   
 Begovićevo dramsko stvaralaštvo obilježeno je modernističkim postupcima među kojima se ističe žanrovski sinkretizam. Njegov stalni interes ostat će erotika i obrada ženskih likova. Sklon je eksperimentu, ekspresionističkoj i avangardnoj poetici međuratnog doba, prema stranim uzorima koje dobro poznaje i na koje se snažno oslanja, ali i podilaženju publici, zbog čega je kritika osporavala vrijednost njegovog djela, smatrajući ga, današnjim filmskokritičarskim žargonom rečeno, "zanatlijom" a ne izvornim umjetnikom. U središtu Begovićevog interesa je teatar, scena, a ne sami književni tekst. 
 Između dva rata gotovo sve drame praizvedene su mu u HNK u Zagrebu i mnogo puta izvođene u drugim kazališnim središtima Hrvatske i Jugoslavije. Izvođen je u Pragu, Brnu, Beču, Bergenu, Oslu, Sofiji, Budimpešti, Rimu, Hamburgu, Weimaru, Berlinu, Parizu, Philadelphiji, New Yorku, Južnoj Americi i drugdje, što ga čini najpoznatijim našim autorom u inozemstvu. 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
   
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Milana Begovića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-003-5 
   
 © 2011. Bulaja naklada d.o.o. 
 
 
 SADRŽAJ 
   
 [Sutonska vuče se tmina] 
 KNJIGA BOCCADORO 
 PRELUDIJ. HARFA 
 SONETI MILINJA 
 SIXTINE ČEŽNJE 
 SONETI GODIŠNJIH DOBA 
 U POLJIMA 
 IDILIČKI INTERMEZZO 
 NA IZVORU 
 MISTIČKI SONETI 
 MUZIKA 
 EPOD. BRŠLJAN 
 ŽIVOT ZA CARA 
 KNJIGA SUNCA 
 TI NE ZNAŠ NAŠE SUNCE 
 NEPTUNOV HRAM U PAESTUMU 
 FERRAGOSTO 
 KĆERKI BOŽENI 
 MLINAR SIMA 
 DUNJA 
 ROMANCE VEDROGA LJETA 
 SECONDA PRIMAVERA 
 CJELOV ZEMLJE 
 LES PASSAGÈRES 
 PONOĆ 
 JEDNOJ KOJA NIJE VIŠE ŽIVA 
 DVOROVI MOG ŽIVOTA 
 MOJA JE ČEŽNJA BEZIMENA 
   
 Rječnik 
 Bilješka o autoru 
 Impressum 
 
 
   
 Sutonska vuče se tmina 
    mekano mirisnom sobom, 
    intimnost vodeći sobom. 
    Mi dvoje, pokraj kamina, 
   
 sjedimo jedno spram drugom, 
    moja božanska Sinjora! 
    A nijemih iz koridora, 
    ovita koprenom dugom, 
   
 tišina nečujno kroči. 
    Ura nestrpljivo kuca. 
    Plam u kaminu svjetluca, 
    a tvoje sijevaju oči 
   
 nemirne, velike, vješte. 
    Kosa se gorgonska lašti. 
    Nokti od jaspisa tašti 
    na malim rukama blješte. 
   
 Moja fantazija hvata 
    sve one odraze sjajne 
    i želje prosiplje tajne 
    oko tvog bijeloga vrata, 
   
 i usta razbludna dirne, 
    uz krzno titra, iz koga 
    sja srebro ramena tvoga, 
    kô mjesec sred noći mirne. 
   
 "Vaša fantazija drska 
    isprazne lovi fantome! 
    Studen je u srcu mome. 
    A ljubav meni je mrska." 
   
 - Al, ljubav, blijeda Sinjora, 
    zna se osvetit kadikad! 
    ko nije ljubio nikad, 
    taj sutra ljubiti mora! 
   
 "Kô vještak zbori poeta! 
    On srce poznaje naše! 
    Iz svake pio je čaše, 
    mirisô iz svakog cvijeta." 
   
 - Ne, ne, božanska Sinjora! 
    Trubadur nisam, što prosi 
    milost, što nudeći nosi 
    srce od dvora do dvora. 
   
 Ni gajdaš, koji se skita 
    kroz šarnu vrevu pazara: 
    iz svakog pije pehara, 
    i k svačjem veselju hita. 
   
 Nisam ni redutna maska, 
    u lovu za hitrom srećom, 
    za koju s ugaslom svijećom 
    prestaje zanos i laska. 
   
 Neg ja sam na drumu Vrelo: 
    kruži ga modra visina, 
    grli ga ravni širina, 
    a sunce nad njime vrelo. 
   
 Drum se kroz ravan vijuga. 
    Sad s jedne, sad s druge strane 
    po koji prolaznik bane, 
    od puta umoran duga. 
   
 Sad munu klimava kola, 
    sad konjik prašinu vije, 
    il neko kog čežnja bije, 
    il neko gonjen od bola. 
   
 Il ludi pustolov, koji 
    za varkom života bježi, 
    il duša samotna teži 
    za tragom sanaka svojih. 
   
 I mnogi opazi vrelo, 
    pa svomu u letu stane, 
    na slaba koljena pane, 
    da žarko rashladi čelo. 
   
 Il usne utapa žedne 
    svježinu pijuć, il moči 
    s nesna iznemogle oči, 
    il prsi razgalja bijedne. 
   
 I onda, odlazeć dalje, 
    tek još se okrene jednom 
    i bistrom vrelu i lednom 
    svoj pozdrav posljedni šalje. 
   
 A vrelo nadme se, giblje, 
    protiče niz polja pusta, 
    kroz trave i žita gusta, 
    i plodne, pitome griblje. 
   
 Kao da hrli za njima: 
    za žarkim srcima onim, 
    za onim dušama bônim, 
    nadama i praznim snima. 
   
 Kao da čezne i vapi 
    za mnogom usnicom žednom, 
    žaleći što ga na jednom 
    ne ispi do zadnje kapi. 
   
 I hrleć u toku hitnom 
    na pješčan platò nabasa, 
    i tu, bez šuma i glasa, 
    u pijesku nestaje sitnom. 
   
 Ja sam kô vrelo sred puta: 
    i mene mami i bije 
    i krv iz mog srca pije 
    nemirna čežnja i ljuta. 
   
 I prestah. Opet tišina 
    nad nama spustila vlasi. 
    Nervozno kucaju časi 
    na uri povrh kamina. 
   
 Vatra se zgasila. Tama. 
    Al iz nje sijevaju oči 
    (kao u proljetnoj noći 
    do dva zalutala plama 
   
 rano probuđenih zora) 
    i želje pozivlju moje 
    da panu na usne tvoje, 
    moja božanska Sinjora! 
 
 
 KNJIGA BOCCADORO 
   
 Markizici Zoe Boccadoro u slavu 
   
 Pensando al Bel ch' età non cangia o verno 
 Michelangelo Buonarroti 
   
 PRELUDIJ. HARFA 
 
   
 Ne znam gdje bi, ni u koja vremena - 
    u mojoj samo duši živo blista 
    na ono doba zlatna uspomena, 
   
 kada na svodu kô od ametista 
    tanana zora širila je krila, 
    na grimiz slična. Prozirna i čista 
   
 preko vedrina beskrajnih se svila 
    i hvatajući vale nedohitne, 
    površje morsko dahom rumenila. 
   
 U njenom svijetlu blijedile su sitne 
    posljednje zvijezde - i migahu kao 
    da suparnicu motre ljubopitne. 
   
 Na vlažnom pijesku uz more sam stao, 
    u nekom slatkom zanesen čeznuću, 
    iz grudi mi se uzdah otimao, 
   
 a duša, gledeć zoru pri granuću, 
    kô list zadrhta, njim kad lahor njiše. 
    Stadoše na to vali da šapuću, 
   
 dok iznenada jače zapjeniše 
    uzdignuv buk; a dvije se ruke bijele 
    na površini morskoj pojaviše. 
   
 I pružit su se prama meni htjele, 
    da zagrle me, k sebi da primame, 
    da me odvuku u morske predjele. 
   
 Oh, znam, Sirene, varke vam i mame! 
    Tad ukaza se i lice i grudi, 
    i oči, što se ukočile na me. 
   
 A njihov pogled omamit me žudi; 
    kao Gorgonin odnosi mi snagu, 
    u mladom srcu strastven drhtaj budi. 
   
 Ja sam ju gledô smočenu i nagu. 
    Pristupi ona: "Pjesniče" - prozbori 
    "ah, daruj meni svoju dušu blagu, 
   
 iz nje mi pjesmu uzvišenu stvori, 
    da je raznesem preko mora sinja". 
    Njezine oči igrahu pram zori, 
   
 od koje pogled zlatan se pričinja, 
    a obasuto sjajem njeno lice 
    prepuno bi nepojmljivog milinja. 
   
 Kô netaknute i svježe ružice 
    njene su grudi, na njih kaplje mora, 
    kô trag na čaškam rose jutrnjice. 
   
 Kroz guste kose uzdasi lahora, 
    najmekše svoje cjelove su spleli, 
    i uzdisali nježnog sred šumora. 
   
 Takva je bila, kad iz pjena bijelih 
    dolazila je na svijet Afrodita, 
    na divnoj slici Sandra Botticelli. 
   
 I ja se zanijeh burnog od ushita, 
    pa segoh rukom; al ona se krenu - 
    kô da se ne da taknut - i upita: 
   
 "Zar dat mi ne ćeš pjesmu uzvišenu, 
    iz duše svoje najskladnije zvuke? 
    Puštaš me tužnu i neutješenu?" 
   
 - O Zlatousta! - rekoh pruživ ruke, 
    podvučem jednu pod mlade joj prsi, 
    što zatitraše kao dvije jabuke, 
   
 a iz njih trgli, kô dva pupa, vrsi. 
    Ona se trgnu - ruke otrag pruži, 
    da napasnika nevjernog se trsi, 
   
 čistoću koji htjede da obruži; 
    al ja ih primim, na usne ih stavih: 
    o mali prsti, kô lišće na ruži, 
   
 od mora jošte svježi, mirisavi! 
    Tad nožice joj u jednom se sliše, 
    a preko ruku strag se kosa savi, 
   
 da pramovi se do zemlje spustiše. 
    Kao elijant k suncu - grud i lice 
    naprama meni malko se uviše - 
   
 i ja joj dirnuh cjelovom usnice, 
    sa kojih dah se, kao miris, vinu; 
    a zaigraše vlasi joj kô žice. 
   
 I kad u mrežu prste uvih njinu, 
    počev sad jednu, sad drugu da biram, 
    očutih Harfe raskošnu milinu - 
   
 Harfe, na kojoj još i sad prebiram, 
    na kojoj duša samo Ljepost čezne 
    i čeznut će, dok njene žice diram, 
   
 i s njih dok zadnji akord ne iščezne. 
   
   
   
 SONETI MILINJA 
   
 Foco d'amor in gentil cor s'apprende 
    come vertute in pietra preziosa: 
    che da la stella valor non discende, 
    avanti 'l sol la faccia gentil cosa... 
   
 Messer Guido Guinizelli 
   
   
                     1. 
   
 Oj Kupidone, dođi: danas ćemo 
    bježat kroz paprat i kroz gusto granje, 
    tražeći Lijepu - pa da započnemo 
    ljubavi borbu, srca osvajanje. 
   
 I onda ćemo da je odvezemo 
    u bijele dvore, naše na imanje, 
    pa tu joj srcu rane povežemo 
    uz milosrdno, blago njegovanje. 
   
 I ozdravit će; ali blijedo lice 
    i njene male, prozirne ručice 
    trag će odavat prošle boljetice. 
   
 A svijet radoznô mene će pitati: 
    - Što joj siroti? - Ja ću mu pričati: 
    - Za gajem čezne, gustom za paprati. 
   
   
                     2. 
   
 Strujaše tiho plavetnom pučinom 
    podnevni vjetrić; na lagane vale 
    sunčane zrake zlato prosipale 
    i gubile se prozirnom dubinom. 
   
 Kô hitra riba morskom površinom 
    ti plivala si, šireć ruke male, 
    a noške su nad vodom provirale 
    plavetno-blijede, smrznute mokrinom. 
   
 Dođite k meni, noške golubinje! 
    Na žarkom pijesku mori me čeznuće, 
    ljubomoran sam na to more sinje, 
   
 što, grleći vas, preda mnom se pruža. 
    Dođite k meni: ljubit ću vas vruće 
    i postat ćete kô da ste od ruža! 
   
   
                     3. 
   
 Cvao je april ružičan i tanak: 
    kucalo sunce sa rukom u zlatu 
    na prozor tvoj, a mendula u cvatu 
    mirisala je kroz proljetni danak. 
   
 Poljupcem zadnjim budio te sanak 
    milujuć tvoju veđu umiljatu; 
    a ja sam na tvom čekao doksatu, 
    gdje urekli smo za danas sastanak. 
   
 O Zoe bijela, čista poput cvijetka, 
    koji u plahoj ruci Gabrijela 
    pred Djevicom je zadrhtao stidno - 
   
 kroz tanke pruge jutrnjeg haljetka 
    ljepote tajne tvoga vidjeh tijela, 
    pram ranom suncu koje bješe vidno. 
   
    I tvoje milovidno 
    rumenilo se lice kao zora 
    kad crven-krila diže iznad gora, 
   
    a jutro nenavidno 
    oko ustašca mirisalo tvojih, 
    kô da te brani od cjelova mojih. 
   
   
                     4. 
   
 Ipak bje lijepo kad se nije znalo 
    za naše milje i ašikovanje, 
    kad cijelo selo zlobno, radoznalo 
    tražilo naše skrovno samovanje! 
   
 I svašta se je, Zoe, nagađalo; 
    jedno nas vidje u šumi kroz granje, 
    a drugo obnoć u vrt nabasalo 
    otkrivši nas i naše milovanje. 
   
 Al bješe slatko u cjelovu plahu, 
    uz šumor lišća, grlit se u strahu, 
    i mislit: - eto, neko kroz noć ište 
   
 naš sastanak i mekano skrovište! 
    Oh, divni dani ružične prošlosti, 
    progonstva draga ljudske brbljavosti! 
   
   
                     5. 
   
 Pjesnici, Zoe, tvoje usne slave, 
    za njima ginu pojuć pjesme nujne, 
    zovu ih listkom ružice krvave, 
    zovu ih prvim dahom zore rujne. 
   
 A glazbenici u zanosu prave, 
    u slavu njima skladbe miločujne; 
    bijednici, misleć na njih, zaborave 
    na dane žića gorke i olujne. 
   
 Mudracu one raskidaju misô, 
    i on uviđa kog te usne žele 
    da nije zalud na svijetu bitisô. 
   
 Meni se one zlatno saće čine: 
    a moje pjesme - nestrpljive pčele - 
    s njih sišu slatkost vječne medovine. 
   
   
                     6. 
   
 Želim te odvest tamo kamo hrle 
    pred zimu ždrali, med bambusne trsi, 
    gdje  ute  zvuče, gdje visoki vrsi 
    plavilom čistim tiču se i grle; 
   
 gdje paulovna cvijetke obamrle 
    lagano spušta na zemaljske prsi, 
    i gdje sve teži k uživanja svrsi, 
 a Buddha ravna duše neumrle: 
 
 u carstvo sunca. Tamo: plamnom moći 
    svojom će sunce tvoje oči ljubit 
    i tvoju dušu zlatnom ovit zrakom - 
   
 a ja u vedroj ljubavnoj slatkoći 
    usne ću tvoje do krvi izljubit, 
    i okrunit te lotosom i makom. 
   
   
                     7. 
   
 O slatko li je na travi, u tmini, 
    na usne usne, a grudi uz grudi, 
    o Zoe! Svježi lahor zrakom bludi, 
    strastveno dršću zvijezde na vedrini. 
   
 I ostat tako dugo, u tišini 
    noći i tajne, gdje ne ima ljudi, 
    da duša klone, misô da poludi, 
    jedno smo biće da nam se pričini. 
   
 Sjećaš se, Zoe, u onom klonuću 
    pomamnog krika žića i ljubavi, 
    što gubio se u noć uzdišuću? 
   
 Sjećaš se, Zoe, riječi i cjelova? 
    Kažu, da onoj zgnječenoj u travi 
    niklo je mnogo prekrasnih cvjetova. 
   
   
                     8. 
   
 Nad plemenite krasne perivoje 
    predvečer nujna spuštala je sjene, 
    a ja sam lutô tražeć zlato svoje, 
    otišlo nekud, skrilo se od mene. 
   
 Ljiljani čisti i visoki stoje, 
    kraj njih se krupni makovi crvene - 
    i onaj dodir bijelo-krvne boje 
    varakao mi oči izmorene. 
   
 Cvjetovi vjetra svakom pri omašku 
    sagibahu se lagano i tio, 
    a ja u svaku tankoćutnu čašku, 
   
 da nađem zlato zavirit sam htio: 
    - Makovi žarki i ljiljani bijeli, 
    kamo ste moje golupče odnijeli? 
   
    Oj tako ne uveli! 
    Kaž'te, jer teško ljubavi u varki, 
    ljiljani bijeli i makovi žarki, 
   
    oj tako ne uveli! 
    Iz jedne čaške svjež me pelud posu, 
    u noć se njezin zvonki posmijeh prosu. 
   
   
                     9. 
   
 Dvoranam sjajnim Boccadoro kuće 
    odzvanjale su frule i violini 
    u mekom skladu, strastveno i vruće: 
    oh, slatki moj menuet Boccherini! 
   
 Bila si nježna s čipkam' u bjelini, 
    vireći na me kroz lepezno pruće, 
    a noške tvoje plesnoj u vještini 
    brzahu, budeć u srcu čeznuće. 
   
 Držeći smjerno šešir na tri kuta, 
    sa napudranom perikom na glavi, 
    ručice tvoje ljubljah mnogo puta - 
   
 dok ozdol nujne frule i violini 
    spajahu naše duše u ljubavi: 
    oh, slatki moj menuet Boccherini! 
   
   
                     10. 
   
 Kroz sivu maglu hrle trome, mirne 
    u trokutnome jatu ptice divlje, 
    tek katkad krilom jedna drugu dirne 
    i, kliknuv tužno, zalepeće življe. 
   
 K šumama gustim, na poljane širne 
    proljeće mlado s juga ih pozivlje, 
    gdje vode teku svježe i prozirne, 
    gdje novu ljubav sunce blagosivlje. 
   
 Kô one ptice, k tebi pjesme ove 
    skladne i tihe, svjetsku kroz hladnoću, 
    lete i nose želje pjesnikove: 
   
 O Zoe, daj nam nevinost i mladost, 
    zanosa prvog najvišu slatkoću 
    i ljubav svoju - našeg žića radost. 
   
   
   
 SIXTINE ČEŽNJE 
   
   
                     1. 
   
 Ah, tužna li je za ljepotom čežnja 
    onom ko stvara ljepotu u misli! 
    Vruće je ljeto: žarko grije sunce 
    da pod njim vene karamfil i ruža, 
    kroz žegu cvrčak pjeva, klasje zlatno 
    niz dugo polje talasa kô more. 
   
 O moje plavo, nedogledno more, 
    kol' za tobom me silna mori čežnja! 
    Kraj tebe prođoh ono doba zlatno 
    kad ne taru nas ni brige ni misli; 
    u tvome valu, kô mirisna ruža, 
    kupa se ljubav moja, moje sunce! 
   
 Obujmit će ju toplom rukom sunce, 
    a srebropjenom neizmjerno more: 
    rastvorit će se kô u ljetu ruža- 
    ta osjetit će snagu mojih čežnja 
    i nebrojenih uzdaha i misli. 
    O čedo moje, rumeno i zlatno! 
   
 Oko tebe je žiće mlado, zlatno, 
    ti si kô zora koja vodi sunce, 
    kô ljiljani su čiste tvoje misli, 
    srdašce vjerno, duboko kô more, 
    snježane grudi, krvi moje čežnja, 
    a sitne noške, kô dvije kite ruža. 
   
 I kô što pelud pčeli nudi ruža, 
    a ptici zrnje daje klasje zlatno - 
    ja bih njoj život. Ah, al moja čežnja, 
    žarča, neg plamno i zanosno sunce, 
    zanijela me, kô lađu burno more, 
    zanijela me, kô dušu slatke misli! 
   
 Al zalud nam je, tužne moje misli: 
    daleko od nas ona cvate ruža, 
    daleko nju nam sinje grli more, 
    uz koje ja proživjeh doba zlatno. 
    Ostaje nama ovdje samo čežnja 
    i mrke gore i nad njima sunce. 
   
 Neg u pjesmu se pretvorite misli, 
    recite Lijepoj: kô hridinu more 
    da i nas za njom ljuta bije čežnja. 
   
   
                     2. 
   
 Kao pod žrvnjem što masline svježe 
    u suđe cijede žuto, mlado ulje 
    njezine tako neumorne usne 
    slast ljubavi u moju siplju dušu: 
    i dršćem kao mjesečevo zlato 
    u titrajućoj površini vode. 
   
 Ta ruže cvatu kraj svijetla i vode, 
    u mladosti je naše žiće svježe, 
    u suncu najveć odbljeskuje zlato, 
    na žarkoj vatri čisto gori ulje - 
    a moju mladu i zanosnu dušu 
    griju i žare i krijepe njene usne. 
   
 Kad prvi put na one krvne usne 
    utisnuh cjelov, kô kroz bistre vode 
    kad prođe zraka - kroz moju je dušu 
    uzdrhtaj prošô. Bješe jutro svježe 
    i mirno more, kao mirno ulje, 
    a istok krvav, kô žeženo zlato. 
   
 Ja sam joj rekô: - Daj se ljubit, zlato! 
    Opojno njene mirisahu usne 
    kô južni balzam, il ružično ulje, 
    il s istočnijeh strana miris-vode. 
    Prekrasni časi mladosti nam svježe, 
    kako ste moju obnemogli dušu! 
   
 Otada sam joj svoju dao dušu, 
    jer njezina su čuvstva suho zlato, 
    a još i sada, poslije mnogo, svježe 
    u cjelovu su njene rumen-usne. 
    Njena je vjernost vječni izvor vode, 
    a ljubav čisto, iscijeđeno ulje. 
   
 I gorućem što kandilu je ulje 
    za moju mladu ona bit će dušu; 
    rad nje ću preći i kopna i vode, 
    i čuvati je škrto kao zlato, 
    a ona dat će meni svoje usne, 
    i cjelove na njima sveđer svježe. 
   
 O pjesmo, nać ćeš sutra naše zlato, 
    gdje na me čeka na žalu, kraj vode, 
    reci, čim dođem, ispit ću joj dušu! 
   
   
   
 SONETI GODIŠNJIH DOBA 
   
 Proljetni 
   
 U slici plave, gole djevojčice 
    Proljeće hrli, zimne goneć danke, 
    kroz grmlje ruža i kroz tratinčice, 
    kroz propupčalo pruće i ogranke. 
   
 U ruci nosi liru: zuje žice, 
    na nježni dodir, srebrne i tanke. 
    Sav prostor ječi: kriče lastavice 
    i slavulj hiteć na prve sastanke. 
   
 Proljeti nova! Uzmi svoju liru, 
    pod onu dođi mendulu u cvatu, 
    gdje vjenčan vijenac bere Zoe moja, 
   
 i diraj žice: neka pjesma tvoja 
    s mendule kida cvijeće i mom zlatu 
    ovije glavu, kô da je u piru! 
   
   
   
 Ljetni 
   
 Uz rijeku leži, na travnome kraju 
    umorno Ljeto od kupanja i ćuti, 
    po travi vlažni prami mu rasuti, 
    a crne oči poput vatre sjaju 
   
 i preko žitnih poljana gledaju. 
    Na tamnoj sunce odsijeva mu puti; 
    dok naokolo elijanti žuti 
    okreću lice pram sunčanom sjaju. 
   
 O žarko Ljeto! Sad će Zoe moja 
    do rijeke saći: crnje su joj oči 
    od tvojih, kosa gušća nego tvoja, 
   
 kad kupanje ju poljepša i smoći; 
    a ljubav njena, u zanosu svome, 
    još jača je neg žar u suncu tvome. 
   
   
   
 Jesenji 
   
 U baštama pod plodovima granje 
    k zemlji se svija: kroz lišće se žari 
    jabuka zrela, uz debele panje 
    obilati se grožđa crne dari, 
   
 a šipak puca, dozrio za branje, 
    kroz pukotine zrnje mu krvari: 
    oh, takve usne moje milovanje 
    ima, kad ljubav dušu joj ražari! 
   
 - Dobro nam došla, Jeseni podatna! 
    Gledajuć polja ratar te pozdravlja 
    i srebrn-kosijer na berbu pripravlja. 
   
 Al kad ćeš meni doći, dobo zlatna? 
    Željno te čekam: i meni se hoće 
    ljubavi moje slatko brati voće. 
   
   
   
 Zimni 
   
 O lijepo li je stat uz vatru skupa, 
    kad ljuti vihor vani snijegom prši, 
    s golih stabala kada granje krši 
   
 i hladnom rukom o prozore lupa. 
    U nijemi mrak zmijovit plamen strši, 
    u zlatnom žaru naša lica kupa. 
    Kô bijeli lišaj uz planinske krši 
    uza me stojiš: lijepo li je skupa! 
   
 Ručice tvoje u mojima grijem, 
    na mome krilu počiva ti glava, 
    sanjareć sretna o danju toplijem, 
   
 o zlatnom klasju, cvijeću među njime: 
    i tvoja duša s milja uzdrhtava, 
    a vani kamen s ljute puca zime. 
   
   
   
 U POLJIMA 
   
 Hoću te vjenčat, Zoe, u poljima 
    gdje tlo je ravno, plodno i podatno, 
    na kome hlada do noći ne ima; 
    hoću te vjenčat tamo gdje prijatno 
    igra se vjetar među cvjetovima, 
    u poljima, što, široka kô platno 
    kićeno, sižu puste u daljine - 
    hoću te vjenčat onda kad s vedrine 
    u žarkom ljetu, plamti sunce zlatno. 
   
 Cvrčak će pjevat među zrelim žitom 
    sunčanu himnu, zrnato će klasje 
    pucketat živo, gibljuć vlâću vitom. 
    Oh, poljsko blago, mirisno suglasje, 
    nad kojim lebdi širok zrak i pitom! 
    Pogledaj, Zoe - to polje za nas je 
    postelja bračna, ono sunce sjajno 
    svjedok, a poljsko šaputanje tajno 
    vjenčane pjesni slatko blagoglasje. 
   
 Mlađanu glavu vijencem kukurjeke 
    okitit ću ti i živog modraca, 
    i priseć vjernu ljubav na uvijeke. 
    O sretni piru, gdje se štit ne baca 
    pri obduljama, gdje ostrugâ zveke 
    nema uz takmu biranih boraca, 
    gdje se ne toči skupa medovina, 
    a ne čuje se prelijevanje vina 
    ni punih čaša zvonkost udaraca! 
   
 O sretni piru, u slobodi širnoj, 
    na žaru ljetnom i uz cvijeće divlje, 
    drug družicu gdje radosti u pirnoj 
    ljubavi k žrtvi sprema i pozivlje! 
    U onoj tada svečanosti mirnoj 
    cjelov po cjelov redaju se življe, 
    šumori jače klasje, pa se svija 
    na omašcima vjetra što ćarlija, 
    a sunce ljubav zrakam blagosivlje. 
   
 Kad prođe dan, tad tajnom u sumoru 
    saći će večer svijet da obavije, 
    a cvrčak kao slatkom pri umoru 
    pjevat će blaže svoje davorije - 
    sve dok ne usne. Kao na odmoru, 
    opojeni od riječi ljubavnijeh, 
    od zagrljaja iznemogli vrućih, 
    počivat ćemo, mirno čekajući 
    da noćca zastre vedre prostorije. 
   
 Raskošna prva noći, uz krijesnice 
    na tisuće što letaju po zraku, 
    i uz poline na prekid pjesmice! 
    Poljupci žedni u obzirnom mraku, 
    neizbrojni kô na nebu zvijezdice, 
    vi uzdisaji u mirisu jaku 
    polja i rose - ko će ikad znati 
    slatkoću vašu riječju iskazati? 
    Teško je izreć pravu radost svaku. 
   
 Kad sutra zora krvava zarudi 
    ti, izmorena od duge ljubavi, 
    na mojoj, Zoe, počivat ćeš grudi. 
    Iz daleka će pjetô da se javi, 
    na novi da nas užitak probudi. 
    Vijenac što tebi na glavu postavih, 
    još na po svjež od jutrnjice rose, 
    sav raskidan će visjet oko kose, 
    uvenut čim se svijetli dan pojavi. 
   
 A onda ćemo dić se sretni, mladi, 
    da k onoj rijeci srebrnoj siđemo, 
    uz koju plodni stoje vinogradi, 
    a u njima kad grožđa uberemo 
    od nedavno što rudi se i sladi, 
    cjelove punim zrnjem brojit ćemo. 
    Dotle će ševa, dižući se više 
    pjevat sad blago, sad tiho, sad tiše - 
    slušat ju dalje dok ne uzmognemo... 
   
 Hoću te vjenčat, Zoe, u poljima, 
    gdje tlo je ravno, plodno i podatno, 
    na kome hlada do noći ne ima; 
    hoću te vjenčat tamo, gdje prijatno 
    igra se vjetar među cvjetovima, 
    u poljima što, široka kô platno 
    kićeno, sižu puste u daljine - 
    hoću te vjenčat onda kad s vedrine 
    u žarkom ljetu plamti sunce zlatno. 
 IDILIČKI INTERMEZZO 
   
 Pastourelle 
   
 Na livade, u kotline 
    svoje bijelo stado vodim, 
    za njim hitim, za njim hodim 
    dokle sunce ne počine 
   
 za visoku onu goru. 
    Onda prije noćne tame 
    ovčice se moje same 
    povraćaju svome toru. 
   
 Znadu one svoju stazu 
    i raskrižja pustu varku, 
    obikle su svakom jarku, 
    sigurne pri svakom gazu. 
   
 Moje frule glas romoni 
    i prati ih našem selu, 
    gdjeno vide crkvu bijelu 
    s koje zvon u sumrak zvoni. 
   
 Zoe - tako želje moje 
    idu svjetskom po prostorju, 
    u pustoši il na morju 
    čeznu samo krilo tvoje. 
   
 Moja pjesma želje prati 
    kroz hladnoću ljudstva pusta 
    nit joj ushit ikad susta 
    dok ih k tebi ne povrati. 
   
   
   
 Romanca 
   
 Kroz prozirnu maglu zora 
    u ružičnom smiješku titra, 
    pa se svija tanka, hitra 
    oko mirnog tvog prozora. 
   
 Čeka dok ti oku snenom 
    sanak digne lake mreže, 
    da cjelovu u rumenom 
    prikaže ti želje svježe. 
   
 Hrizanteme i ružice 
    mirišu u ranom dašku, 
    rastvarajuć stidnu čašku 
    bistre rose za kapljice. 
   
 Očekuju da i one 
    pozdrave te u svom sjaju, 
    i da tvoje bijele none 
    čistom rosom poštrapaju. 
   
 A tvoj Xeres na uranku 
    želi da te pjesmom slavi, 
    da ti zbori o ljubavi, 
    čim se otmeš zadnjem sanku, 
   
 čim se kažeš kod prozora. 
    Duša dršće kao citra - 
    Kroz prozirnu maglu zora 
    u ružičnom smiješku titra. 
   
   
   
 Romanca 
   
 Znaš li one ravni 
    među dva proplanka, 
    gdje se suton tavni - 
    čim nestane danka - 
   
 nad obzorje svije? 
    Znaš li gdje s večera 
    kroz prodolje vije 
    vjetar sa sjevera? 
   
 Gdjeno poput straže 
    vite stoje jele: 
    oči pogled traže, 
    duše uzdah žele? 
   
 U onoj samoći 
    k sebi sam te zvao 
    i u kasnoj noći 
    ročište ti dao. 
   
 I došla si, Zoe. 
    Sjećaš one čase? 
    Sjećaš pjesme tvoje 
    kroz noć što se glase? 
   
 Bregovi daleki, 
    u onoj uvali, 
    u dvostrukoj jeki 
    njih su ponavljali. 
   
 Slatka pjesmo, što se 
    lomiš o brdine, 
    koju vjetri nose 
    s dola u visine, 
   
 i duša se moja, 
    koja vječno ljubi, 
    kao jeka tvoja 
    u bezmjerje gubi. 
   
   
   
 Pastourelle 
   
 Prosuše se s vjetrom kiše, 
    kao da se proljet sama 
    raztočila u suzama 
    i kroz vjetar da uzdiše. 
   
 Kidaju se mlade rese 
    sa lješnjaka i vrbinja, 
    a s bajama i gloginja 
    cvjetne čaške kiša trese. 
   
 Potočine bijesno šume 
    kroz prodolje nizbrdice, 
    rušeć mirne zaklonice, 
    zasipljući zgodne drume. 
   
 U priklonu stado naše 
    u svome se toru stislo, 
    čezne nujno i prokislo 
    za slobodom vedre paše. 
   
 A ti, Zoe, niz pašnjake, 
    niz livade gledaš mûkom, 
    gledaš kako vlažnom rukom 
    vrijeme kida cvijet i travke. 
   
 Al čemu ti bol i tuga? 
    Ta sutra će ljepše biti: 
    znaš ko će te prenositi 
    preko gaza i jaruga? 
   
   
   
 Ballata 
   
 Faune, daj, odloži frulu tanku 
    i dođi sa mnom. Gledaj, zar je 
    ona pri onom dolje zaravanku 
    što provlači se gusto kroz šikarje? 
   
 Pođimo tiho, kradimice tamo, 
    kroz suho rašće i savite grane, 
    dok tajno se za njom ne došuljamo. 
    Nek ti se duša u grlu ne gane, 
    nek smijeh te ne izdade; 
    pred svakim šušnjem plahost bježat stane. 
    Pred njenu stazu, u spletenom granju, 
    mi ćemo kutrit vrebajući na nju, 
    dok nožice je ne zavedu mlade 
    basrljajuć da na naš zaklon bane. 
    Ja ću je primit za ruke tanane, 
    u slatkoj borbi nju ću nadhrvati, 
    izljubit žarke usnice i lice, 
    a ti ćeš frulom krik joj nadjačati 
    da ne sjete se njene drugarice. 
   
 Faune, daj, odloži frulu tanku 
    i dođi sa mnom. Gledaj, zar je 
    ona pri onom dolje zaravanku 
    što provlači se gusto kroz šikarje? 
   
   
   
 Ballata 
   
 Drijade tanke, na prudinu amo, 
    i zavitlajte kolo svoje, 
    kad iz šume se zlato vrati moje, 
    da veselom ga igrom dočekamo! 
   
 Nosit će puno naručje ljubice, 
    a oko glave vijenac od paprati, 
    lješnjaka mladih pune košarice. 
    I kad se k nama vesela navrati 
    i darove donese, 
    u očima će njenim ljubav sjati. 
    Oh, porubljene oči trepavicam, 
    zaokružene gustim obrvicam, 
    vaš pogled pokoj srcu mom odnese! 
    Pa kad će te se ovdje pokazati, 
    na stabalju će granje zaigrati, 
    o granje bršljan ovit će se čvršće, 
    kroz lišće uzdah vjetrića će proći - 
    a moje srce s milja će da dršće, 
    kô lune sjaj na jezeru, u noći. 
   
 Drijade tanke, na prudinu amo, 
    i zavitlajte kolo svoje, 
    kad iz šume se zlato vrati moje, 
    da veselom ga igrom dočekamo! 
   
   
   
 Pastourelle 
   
 O sastanci čarni naši 
    na prudini stepnoj, travnoj, 
    gdje u svakoj noćci tavnoj 
    vodili smo konje k paši, 
   
 da u hladu pasu ljetnom! 
    Sterala se duga tmica 
    širom brda i ravnica, 
    a sa riječju mirnom, sjetnom 
   
 zborili smo kao u snu. 
    Na mom krilu ležala si: 
    milujući tvoje vlasi, 
    cjelivah ti krvnu usnu. 
   
 Hrzali su konji divlje, 
    kô da noć kroz tminu jeca, 
    a na nebu bez mjeseca 
    drhtale su zvijezde življe. 
   
 Dignusmo se: vrancu tamnom, 
    što se bijesno, divlje plaši, 
    tegnuh ular, na nj uzjaših 
    i postavih tebe sa mnom. 
   
 Letjeli smo preko stepa, 
    u daljine, nad strmeni, 
    kraj ponora nebrojenih - 
    letjeli smo kô Mazepa. 
   
 Plaha krda hitrim skokom 
    bježahu pred konjem hitnim, 
    a pastiri ljubopitnim 
    gledali su na nas okom. 
   
 I ja sam te vino čvršće, 
    ne plašeć se noći crne: 
    oh, rado se u smrt srne 
    kad ushitom duša dršće! 
   
   
   
 Pastourelle 
   
 Kroz pukline i gudure 
    vjetrine se gone nagle, 
    kô sablasti mliječne magle 
    po mutnom se nebu žure 
   
 i šireći ruke tanke 
    zagrljaju vrške brda. 
    Vraćaju se plaha krda, 
    vijugajuć kroz proplanke, 
   
 niz humove tromo, bolno: 
    kao sprovod. Zoe, i mi 
    umaknimo ljutoj zimi, 
    dok nam vrijeme neumolno 
   
 ne zatvori pute znane. 
    A vi zbogom vedre paše, 
    na kojima stado naše 
    plandovalo sretne dane. 
   
 Omorike zbogom vite, 
    ostavljam vas uzdisanjem, 
    prignite se gustim granjem 
    pa me njime zagrlite. 
   
 Zbogom jele i borovlje, 
    i bršljani i paprati, 
    a i vas ću spominjati 
    o kupine i korovlje. 
   
 Zbogom vedre prostorije, 
    gdje zapadi krvlju gore, 
    gdje ružične sviću zore, 
    a u puno podne sije 
   
 zlatno sunce u sto plama - 
    čim se dolje laste vrate, 
    prvi bajam čim procvate, 
    opet ćemo doći k vama. 
   
   
   
 NA IZVORU 
   
 Kroz mliječnu zelen i kroz stidno lišće 
    novo se smiješi proljeće. Kad vruće 
    ljubavi želja mlado srce stišće, 
   
 kad duša tone u slatko čeznuće 
    u beskraj milja i radosti tajne - 
    na sunce slična, koje uz granuće 
   
 u vedri prostor prši zrake sjajne. 
    A mi smo, Zoe, jašeć zalutali 
    u šikare i šume veličajne. 
   
 Na drvlju tek su čvori propupčali, 
    a ogranci su mladi, kao kose 
    od šumskih vila, na vjetru titrali, 
   
 posuti živim kapljicama rose. 
    Dok ljubica nam svježi i opojni 
    uzdasi pozdrav u svanuće nose. 
   
 Jašimo dalje: hrastovi bezbrojni, 
    i lipe, brijesti ostaju za nama... 
    Poskoknu konji zapjenjeni, znojni, 
   
 i maknuv glavom, sjaj sunčeva plama 
    u modrom njinom oku bljesne. Ptice 
    cvrkutnu, šušnu u gustim granama. 
   
 A tebi sunce obasipa lice 
    ružama zlatnim u obliku smiješka, 
    cjelivajuć ti u krvi usnice. 
   
 U sitnoj, nježnoj ruci uzda teška 
    remenom prste stišće, da na njima 
    vidi se modra, okrutna bilješka. 
   
 Jašimo dalje neznanim putima - 
    kad gore, više, za nečim kroz drvlje, 
    pohlepan pogled s oka se otima: 
   
 kô neko bijelo, fantastično grmlje, 
    kô sive magle pramen u daljini, 
    dršće i sjaje. (Put se šumski strmlje 
   
 vijuga pred nam). A i glas se čini 
    kô ljudski otud - i klik odjekiva, 
    i zov i smijeh u šumskoj pustolini. 
   
 Al nije to ni grm ni magla siva, 
    (dođosmo bliže), nego četa cijela 
    ljudstva što jedan drugog potiskiva, 
   
 gomilajuć se oko šumskog vrela, 
    uz koje sjedi djevica i nudi 
    iz zlatne školjke vode. Njena bijela 
   
 ručica ne zna što su ljudski trudi, 
    neg dijeli samo neprestance, žurno 
    i barem kaplju svakom dati žudi. 
   
 Al mnoštvo srće, otimlje se burno, 
    kô da se boji vrelo da presuši, 
    il ruka klone podatna, il tmurno 
   
 da vrijeme vedri život ne uguši. 
    Siđosmo s konja. Kô najžešći plamen 
    oživlje bijesna žudnja nam u duši - 
   
 i za ruku te držeć, vuć' te stanem 
    med mnoštvo žedno. Sad me jedan tisne, 
    sad drugi gurne - posrnem i panem; 
   
 al opet skočih. - Šaka jače stisne 
    ručicu tvoju i hrlimo življe - 
    a duh od žeđe hoće da mi svisne. 
   
 "Dođite k meni, što žeđate divlje! 
    Ko s ovog vrutka pije - okusit će 
    najveće slasti" - djevica pozivlje 
   
 takmace ljute. "Prolazno je žiće: 
    tek u užitku sva je sreća. Ljepost 
    vječita ja sam. Ja kroz vaše biće 
   
 prosut ću svoju uzvišenu krjepost. 
    Bez mene sve je pustoš i golota, 
    bez mene sve je umrlost i sljepost. 
   
 Dođite željni slasti i života; 
    u svakoj leži ovog pića kapi 
    neizmjerna, nedosežna milota." 
   
 A mnoštvo jače pohrli, zavapi, 
    i pruža ruke u pomamnoj težnji 
    iz zlatne školjke piće da iskapi. 
   
 Ajdemo, Zoe, našeg bivstva k čežnji! 
    Drži se jače, ne daj se - nek trudno 
    koljeno kleca, nek izdaju gležnji. 
   
 Još čas - i evo (nije uzaludno 
    vapila duša) tu je školjka zlatna! 
    Daj, pijmo, Zoe, strasno i požudno, 
   
 daj, pijmo, Zoe, - kad ruka podatna 
    duh poji nas sa slašću, blažeć bijedne 
    i tužne dane žića nam neznatna! 
   
 Padoše školjci na rub usne žedne. 
    Oh, beskrajno i divno uživanje! 
    Sipalo sunce zrake nepregledne, 
   
 a žagorile ptičice kroz granje... 
   
   
   
 MISTIČKI SONETI 
   
 Là est le bien que tout esprit desire, 
    Là le repos, où tout le monde aspire 
    là est l'amour, là le plaisir encore. 
   
 Là, ô mon ame, au plus haut ciel guidée, 
    tu y pourras recongnoistre l' Idée 
    de la beauté, qu'en ce monde j'adore. 
   
 Joachim du Bellay 
   
   
                     1. 
   
 Prolaze hitre, tajanstvene sjene 
    pred mojom dušom, teški leži sumor 
    u misli mojoj, a ukočen umor 
    tijelo mi drži. Zar su uspomene 
   
 te prikaze što prolaze kraj mene? 
    Što je taj gluhi od haljina šumor? 
    Taj srebrn zvuk i rajske pjesme žubor? 
    I vidim idu čete nebrojene 
   
 anđela tankih, visoko u zraku, 
    s trubljama dugim, kako fra Beato 
    Angelico ih u mističnim snovim 
   
 viđô i slikô. A u polumraku 
    razaznajem i gledam svoje zlato 
    med četam tim i mišlju za njim plovim... 
   
   
                     2. 
   
 U čudu se je sveđ svjetina selska 
    pitala: - Zašto, kad nad bregovima 
    ružična zora sva u sjaju bljeska, 
    u crkvu hiti Xeres? Ili ima 
   
 na duši grijeh najteži med svima, 
    pa moli da ga Gospođa nebeska, 
    milosna Majka tužnim grješnicima, 
    nesretnih Radost, Kraljica anđelska 
   
 od grijeha riješi? - Oni, ah, ne znaju, 
    na onoj tamnoj slici Majke Božje, 
    anđela skup na donjem stoji kraju 
   
 i njeno sveto cjeliva podnožje; 
    med njima jedan sličan zlatu mome, 
    ljubljenom zlatu - toli dalekome. 
   
   
                     3. 
   
 U crkvu si me zvala na ročište, 
    u predvečer kad u njoj nikog nema, 
    kada samoća i pustošnost nijema 
    prostore svete otajnošću tište. 
   
 Stupovi hite hramu na nebište, 
    zagrljaju se gore. Kô da drijema, 
    uljenka gluho dršće ispod trijema- 
    U crkvu si me zvala na ročište... 
   
 U polutami stali smo pod lukom 
    ko pokajničke duše. Drhtala si 
    kad tanano ti tijelo ovih rukom. 
   
 Uljenka dolje u trijemu se zgasi, 
    orguljna cijev je dahnula iz tame: 
    ti si se čvršće vinula uza me. 
   
   
   
                     4. 
   
 Jecahu jako kroz srebrne trublje 
    orgulje divnu misu Palestrine, 
    a jecaj onaj sad tanje, sad dublje 
    ozvanjao je crkvi u visine. 
   
 Ti bje kraj mene. Tamo iz daljine 
    plamtio oltar poput žive zublje 
    u tisuć svijeća: od svjetlosti njine 
    sjale su tvoje zjenice golublje. 
   
 U misli naše vjenčanje sam gledô, 
    što pred Bogom se mora da izvrši, 
    čiji su svijetu nerazriješni lanci. 
   
 I na to sam ti vječan prsten predô, 
    a jedan svjedok štap koljenom skrši: 
    kô u "Vjenčanju" Rafaela Sanzi. 
   
   
                     5. 
   
                     Luka: XII. 27. 
   
 U oblacima tamnjana, uz zvuke 
    čarobnih harfa i tananih frula 
    stojiš, o Zoe - a bijele si ruke 
    sklopljene, moleć, u vis uzdignula. 
   
 Pred očima si mojim zasinula 
    čišća neg ljiljan iz anđelske ruke, 
    Djevica koji vidje, kad je čula 
    s usana svetih nebeske poruke; 
   
 čišća neg ljiljan, o kom Prorok zbori, 
    da ni Salamun u najvećoj slavi 
    ne imô slične njegovoj odori... 
   
 Žubor se harfa zvukom frulâ spliće: 
    a uzdah moje čežnje i ljubavi 
    obavija ti djevičansko biće. 
   
   
   
 MUZIKA 
   
 1. Fra Beato Angelico: 
    Angeli suonatori 
   
                      Maestoso 
   
 Visoko drže svetim na usnama 
    anđeli trublje duge. Ozvanjaju 
    u svemirnim beskrajnim širinama 
    metalni zvuci - pa se pričinjaju 
   
 kô usklik slave. (Zlatno odsijevaju 
    sunčane zrake u čistim trubljama.) 
    Nek slavljen bude Gospod u svom sjaju! 
    Nek slavljen bude Gospod nad vojskama! 
   
 O akordi iz mističnih zborova 
    anđelskih, što vas čuo Fra Beato, 
    u najslađem od umjetničkih snova, 
   
 u vašem skladu veličajnom duša 
    pjesnička ćuti milje nepoznato 
    i zanos slave nedosežne kuša. 
   
   
   
 2. Carlo Dolce: 
    Sv. Cecilija 
   
                      Appassionato 
   
 U uzvišenoj strasti uzdisajne 
    igraju tipke tvojim pod prstima; 
    oh, tanke ruke, slične ljiljanima 
    u polumračju predvečeri tajne! 
   
 Duboka raskoš, slasti veličajne 
    spliću se, dišu u tim akordima, 
    a zatvorenim tvojim na očima 
    kao da dršću trepavice sjajne. 
   
 O divna, strasna glazbo Carla Dolce, 
    u kojoj vječno živi nadahnuće, 
    ovij mi biće snagom tvoga milja! 
   
 Uza te svaka ove zemlje bol će 
    postati rajska, a svako čeznuće 
    dovinut će se neumrla cilja. 
   
   
   
 3. Rafael D'Urbino: 
    Il violinista 
   
                      Adagio 
   
 Titraju strune tvoje kô ushitna 
    duša kad titra pred čudom ljeposti, 
    a s njih, u slatkoj, nježnoj turobnosti 
    dižu se rajski zvuci. Tvoja kitna 
   
 s ganuća kosa trepti kao sitna 
    na vjetru trava. Čežnja besmrtnosti 
    i uzvišena krjepost umjetnosti 
    na čelu tvome sjaje nedohitna. 
   
 Oh, igraj! Neka vječno blagoglasje 
    zanese moju dušu čarnom moću, 
    budeći u njoj misli neobične: 
   
 a ona će - kô nemirno talasje 
    u pješčan žal - uronit u slatkoću 
    što puni tvoje oči nepomične. 
   
   
   
 EPOD. BRŠLJAN 
   
 I hrast je pričo: "Nejasno i kao 
    kroz mliječnu maglu misô sjećaj hvata, 
    kad ponosan i mlad sam jošte stao 
   
 u prašumi, što vijekom obuhvata 
    davnine drevne. Omorika stara, 
    visoka jela i lipa krošnjata 
   
 kraj mene bjehu. U slici stražara 
    oholim vrškom sve ih nadvisivah, 
    grleć se zrakom iz sunčeva žara. 
   
 Kad proljet dođi: onda pogledivah 
    niz pašnjake, niz bašte, niz brežuljke, 
    na izvor, iz kog voda vrije živa, 
   
 glogoćuć hitro kroz srebrne puljke, 
    na čistac, gdje se šumske vile vrzle, 
    na satire i vješce i patuljke. 
   
 Kad zima dođi, noseć vjetre mrzle: 
    padalo lišće s mene, a pod snijegom 
    životne žile u zemlji bi smrzle. 
   
 Oh, teško bješe pod tom zimnom stegom! 
    Željno bih čekô da se prve rode, 
    dolazeć s juga, oglase pod brijegom, 
   
 a hladni snijeg sa pašnjaka da ode, 
    na mladoj travi, žutoj od svježosti, 
    da iznovice vile kolo vode. 
   
 I bilo jednoć: lude od mladosti 
    Drijade hitno zavitlale kolo, 
    u vrtlogu kô divlje okretnosti. 
   
 Zamirisala šuma naokolo, 
    a Fauni su virili kroz granje 
    na ono jato ružično i golo. 
   
 U jatu jedna ima noške tanje, 
    i čvršće skokne i govori slađe; 
    oh, za ljepotom vječno uzdisanje! 
   
 Kad nenadno skup Fauna izađe, 
    razletiše se sve kô plahe srne, 
    a ona zaklon iza mene nađe - 
   
 (O sjajne oči, velike i crne, 
    svilene vlasi smrekom uvijene, 
    ručice bijele i usnice krvne!) 
   
 - i reče: - Hraste, daj zakrili mene 
    od bijesne čete nakaznih bogova, 
    od kojih sveđ smo divlji progonjene. 
   
 Iz harnosti ću svojih slast cjelova 
    preliti sretna u granje ti svježe 
    ovit te pletom zlaćanih pramova. 
   
 Nek navijek ljubav uza te me sveže: 
    Zaštiti me, ta čuješ kako kriče 
    družice moje i kroz šumu bježe! 
   
 Na glasak taj stâ lišće da se miče, 
    zatrepta granje slatkom u šumoru, 
    kô novi propup iz njega da niče. 
   
 I ona taknu moju mladu koru, 
    pramove duge u pukline stavi, 
    a mlado tijelo u svakom naboru 
   
 propusti klice - i toplo se savi 
    oko mog drva - kao Bršljan čvrsti - 
    u uzvišenoj, besmrtnoj ljubavi. 
   
 Protegnuše se njeni bijeli prsti, 
    uz moju koru sljubivši se tamnu, 
    a na njima se mlado lišće svrsti. 
   
 Tad stade sisat u dašku pomamnu 
    iz mene sok - a ja sam drhtô, ginô, 
    u osjećaju zanosnu i plamnu, 
   
 i uz dušu sam svoju nju privinô, 
    da nič'ja ruka, ni udesna sila, 
    ni Pan od tijela mog ju ne otkinô." 
   
                     * 
   
 Ljepota tako vječita se svila 
    oko života zanosnog pjesnika, 
    svojom mu snagom dušu zagrlila. 
   
 Okovi teški taštih mogućnika, 
    vijekovi mračni zalud su je stisli, 
    zalud je ruši gnjev licemjernika! 
   
 I ako nju su za časak istisli 
    iz umjetničkih duša neumrlih, 
    u velikoj, neoskvrnutoj misli, 
   
 što nekada ju pojmi i prigrli, 
    ona se opet ustaljuje življe. 
    Ljepost je vječna - kako bi je strli 
   
 varvari ljuti, il nevrijeme divlje? 
 
 
 ŽIVOT ZA CARA 
   
                     1. 
   
 Jesensko mutno jutro. Magla mliječna 
    kroz drvlje gmili kô sablast. Kraj plota, 
    kô okamine hladne, bez života, 
    njih dvoje stoje. Grozna, pusta, vječna 
   
 u oku bol im, a usna bezrječna 
    tek dršće, trepti. On ruku omota 
    o njezin pas, a ona se kikota 
    kô očajnička luda. Nečovječna 
   
 za rugom želja drži joj se duše, 
    a srce puca poput stakla. Reče 
    on: "Zbogom!" - ali suze riječ mu guše. 
   
 Tad maknu pramen plave kose, dirne 
    poljupcem čelo. Tarantas poteče - 
    Njen jecaj ječi kroz prostore širne... 
   
   
                     2. 
   
 Drndaju kola blatnim drumom. Selo 
    u magli dolje izginu. Kroz šiblje 
    tanano blješti nebo sivo, bijelo. 
    Poljija pusta: niz prazne se griblje 
   
 srebrene vodne mlake. Neveselo 
    prohladni vjetar gole vrbe ziblje 
    i ljušti lišće zadnje i uvelo. 
    On sjedi miran i glavu prigiblje 
   
 na žuljav dlan, pa onaj žudi plot i 
    jablanje, bunar, stoborje i veče 
    prijazno, zvučnim razblaženo zvonom, 
   
 što dušu sladi, a pohote kroti... 
    A ruka sama grudima poteče, 
    da kucaj srca zaustavi bonom. 
   
   
                     3. 
   
 Na dvoru pljušti kiša, a niz stari 
    i čađavi se duvar kaplje cijede. 
    Drjemuška mačak na banku i prede. 
    Samovar žurno glogoće i vari, 
   
 u vazduh iz njeg hite kolobari. 
    Zgureno, nujno pokraj peći sjede 
    otac i majka. On reče: - Što vrijede 
    uzdasi tvoji - i taj plač što mari? 
   
 Sve je svejedno. "Znadem" ona šapnu, 
    a jecaj kida šaput, "ali čemu 
    materi daje Bog..." i riječ zapnu. 
   
 Tad nadoveza starčić plah, umilan: 
    - Do vijeka, stara, čast i slava Njemu 
    On mudar jest, On svemožan, On silan! - 
   
   
                     4. 
   
 U krvi zapad plamti, varoš sveta 
    rumeni se kô silna ruža. Kao 
    pomamne zublje tornji i kubeta 
    iz dalji blješte. On je na brijeg stao, 
   
 pa gleda čudom raskoš toga svijeta 
    i snažni sjaj, što žarom obasjao 
    njegovo oko. Gorčina i sjeta 
    iz srca splinu, duh se razabrao 
   
 i veličanstvom napunja se nekim. 
    A dolje šumi rijeka, a na Kremlju 
    zabruje zvona glasom blagim, mekim... 
   
 Poposta časak, prignu se na zemlju, 
    šubaru skide. Sunčev trak na golu 
    položi glavu zlatnu aureolu. 
   
   
                     5. 
   
 Kroz kolutove tamjanova dima 
    svijetnjaci trepte, ikonostas blista, 
    sa kog, kô krvav mjesec, lice Hrista 
    svoj blagi pogled baca vjernicima. 
   
 Bortnjanskog tužna pjesma obuzima 
    prostore svete: kô od srebra čista 
    glasići djece ječe. Poput lista 
    na vjetru dršću srca u grudima. 
   
 I presta služba. Ali kroz tišinu 
    najednom romon patrijarhe glasa, 
    uzdahu sličan, soborom se vinu. 
   
 Kô silan val se mnoštvo zatalasa, 
    a iz dna dušâ krepki i svečani 
    zaori uzvik: - Bože Carja hrani! - 
   
   
                     6. 
   
 Čekaju čete poredane - mlada 
    i krjepka momčad: silna ruska duša. 
    Od jednog k drugom šaput, a on sluša 
    i svoga cara vidjeti je rada. 
   
 Božanstvom on ga drži, on se nada 
    da u njeg oko kô zublja, što tmuša 
    pomrčat ne zna, koje zalud kuša 
    da smrtna motri zjena. Iznenada 
   
 kimvali, trublje odjeknuše snažno. 
    Car ide: tamno lice, oko nijemo. 
    Al on ga gleda smjelo i odvažno 
   
 i ganut šapće: - Vidiš, u daljinu 
    mi polazimo: krvlju našom ćemo 
    otkupit tvoju radost i vedrinu! 
   
   
                     7. 
   
 Zanosno zbori car: - Junaci, čije 
    grudi su gvožđe, srce žestok plamen! 
    Osvojite mi kraj, gdje sveđer sije 
    sunčani pogled neugasiv, mamen - 
   
 osvojite mi carstvo sunca! Bije 
    snažna me želja, da, kô slave znamen, 
    podignem hram još ljepši nego li je 
    Uspenskij sobor. Svijetlih zraka pramen 
   
 iz sunca ćemo trgnuti i ovit 
    jabuku s njima silnu ispod krsta. 
    I u tom hramu želim ja ponovit 
   
 krunjenje svoje! - Reče car, a sluša 
    pobožno krotka vojska, sluša čvrsta 
    i krjepka momčad, sluša ruska duša. 
   
   
                     8. 
   
 I brza naprijed bučno vlak - niz ravne 
    prostore tundre, preko voda bijesnih 
    i stoljetne kroz jele, što uspravne 
    spram prostora se uzdižu nebesnih. 
   
 Kroz štropot kola struji, kano davne 
    prošlosti odjek, glas turobne pjesni, 
    a balalajka jeca kô sred tavne, 
    olujne noći ubogar bolesni. 
   
 On čelom staklo okanca pritište 
    i gleda u svijet pojuć: "Dođi, dušo, 
    u suton tavni sađi na ročište 
   
 k livadi onoj. Ah, tamo je krasno! 
    I ti ćeš doći, čekat ćeš me, dušo. 
    No sve je zalud - jer će biti kasno..." 
   
   
                     9. 
   
 Praskaju grane, a zvižduk se vije; 
    gorostas regbi kroz prašumu luta, 
    uzdišuć muklo, krči sebi puta 
    rukama snažnim: to vjetrina bije 
   
 sibirsku pustoš. Sve u vlaku snije, 
    tek on je budan. Njega mori ljuta 
    beznadna čežnja, pa ispod kaputa 
    uvlači ruku, gdje na srcu grije 
   
 srebrni obraz, majke spomen dragi. 
    On prinese ga na usta, što gore 
    kô živa rana. Dugo osta tako, 
   
 dok san ga nije obhrvao blagi. 
    A vani vjetar jake čupa bore, 
    praskaju grane, vuci viju jako. 
   
   
                     10. 
   
 Ružičan posmijeh siplje jutro svježe 
    na čudnu varoš i ovija krive 
    linije kuća i pagoda. Žive 
    rječine ljudi sokacima bježe 
   
 kroz sjajnu rumen. Stojeć ispod veže 
    trgovci nude povjesma, kadive, 
    papirnog cvijeća, džidže zamamljive 
    zvjedljivom mnoštvu, što se uz tezgu sleže. 
   
 On željno motri šarenilo bujno, 
    pa misli: - Ono sviloruno platno 
    u nakite će ona izvest same; 
   
 njezino lišce razvedrit će nujno 
    oboci ovi, a prstenče zlatno 
    još čvršće nju će privezat uza me. 
   
   
                     11. 
   
 Bijaše praznik. Mladi i okretni 
    pođoše tamo, gdje se groblje stere 
    sinova sunca. Kroz drvlje se vere, 
    kô tajni cjelov, dana prizrak sjetni. 
   
 Kô ogromni stražari tisućljetni 
    kioski hitni i nakazno zvijere, 
    lukovi smjeli, zmajevi, himere 
    na podnožnicim, gdje se vrze cvjetni 
   
 splet arabeska, ukočeno stoje. 
    A njemu misô za mišlju se reda 
    i on se vraća u djetinjstvo svoje, 
   
 spominje bajke nejasne i tamne, 
    pa osvrće se plaho, kô da preda, 
    da utvare se ne probude kamne. 
   
   
                     12. 
   
 Rominja kiša, a noć je. Po kliskom 
    i blatnom tlu koraca vojska. Krište 
    promukli glasi, a očajnom piskom 
    ubojno zrno tople grudi ište. 
   
 U dalji bljesne, pa zagrmi. Diskom 
    plamenim, regbi, da se niz bojište 
    umeće Samrt. Grčevitim stiskom 
    njegovi prsti ljutu šarku tište 
   
 kô vjernu ljubu. U oku mu titra 
    dušmanskog ognja odsjev, srce bije 
    i igra, kô pod vještom rukom citra. 
   
 Srčući naprijed uz kriku drugova 
    on misli, dolje u mraku se krije 
    zvjerinje s groblja sunčanih sinova. 
   
   
                     13. 
   
 Kô bijeli pokrov slegla se je pusta 
    jutrnja magla. Čopor konja hrže, 
    topovi lome prostor, s tisuć usta 
    ozvanja: Hura! - Vođe kliču: Brže! 
   
 Naprijed! - A on pade, pak se usta 
    i dalje hiti. Pušku k licu vrže, 
    u maglu gađa. U to krvca gusta 
    niz čelo, kano prosip ruža, trže. 
   
 I htjede dalje - ali pred njeg kroči 
    kô neka strašna avet praznoočna, 
    jabuku žarku u pregršti stišće. 
   
 On zdvojno kriknu, rukom pokri oči: 
    jabuka pršte poput groma moćna, 
    rastepe klupko ljudi - kao lišće... 
   
   
                     14. 
   
 Nad tamnom gorom krvav uštap planô 
    kô strašno oko. Kô crn plašt se suče 
    po nebu razdrt oblak. Polagano 
    plašljiva sjena razbojem se vuče 
   
 i obzire se. Je l' se glasak ganô, 
    u gaoljan se visoki uvuče. 
    I poslije malo opet tapa kano 
    zvijer, nađe leš i sa njeg ruho svuče, 
   
 džepove prazni. Zatim drugi hvata, 
    prevrće, traži i otkapča puca 
    odore krvne, pa otrže s vrata 
   
 srebrni obraz, koji se svjetluca 
    na mjesečini. Svud je mir - tek zamah 
    vjetrića šušti među trstikama. 
   
   
                     15. 
   
 Iz teška se je prenô sna. Po čelu 
    jutrnji dašak golicne ga tio 
    i čini mu se: to je cjelov bio. 
    Pa eto ranu zaboravlja vrelu 
   
 i nalazi se kod kuće, na selu, 
    na dragom polju. Klas se k zemlji svio, 
    hariši kriče, vasiljok se skrio 
    med gustom raži. A tamo na vrelu 
   
 lagaško pjesma zvoni, cepti, plače 
    i takmači se sa žuborom vode 
    sad tiho - tiše, a sad jako - jače - 
   
 I on sve sluša, trudnu diže glavu, 
    al svježa rana opet ljuto bode 
    i glava natrag klonula u travu. 
   
   
                     16. 
   
 Zgrušana krvca oči mu zatvara, 
    prstenje svijetlo pod vjeđama struji 
    kroz tisućbojnu maglu. Tanko bruji 
    u uhu, sitno - regbi cvil komara. 
   
 Čas kucne bilo, časkom se odmara 
    kô sahat prije neg će stati. Zuji 
    kroz mozak čopor misli: u oluji 
    oblake tako pramen munjâ para 
   
 il travom zmije plaze. A grud peče, 
    i čini mu se da mu iz nje vadi 
    ogromna šaka srce, iz kog hiti 
   
 krvavi plamen. On se trgnu, reče: 
    -Ah, pusti srce; u njem zlatni nadi: 
    još hoću ljubit, jošte hoću žiti! 
   
   
                     17. 
   
 Noć pusta, mrka. Pokriveno sniva 
    njih dvoje starih, kô dvije trudne oči. 
    I mir je: samo crv u brvnu toči 
    il plahi vjetar škrine kroz ćerčiva. 
   
 Kô uzdah noći pred ikonom živa 
    uljenka gori, a izbom se koči 
    pokućtva tamna sjen. Na jednom kroči 
    do vrata neko, lupne poput diva. 
   
 Prenu se stara - gleda: pred ikonom 
    drhtavo svijetlo raste, raste više, 
    postaje srce krvavo, rumeno, 
   
 što trepti jadno, ječi jekom bonom 
    i - Majko! Majko! - kriči. Poput kiše 
    starici suza poli lice sneno. 
   
   
                     18. 
   
 Kô plašt poliven grimizom, crveni 
    svod se nebeski. Razbojem svjetluca 
    oružje pusto, kolajne i puca. 
    Leševi posvud leže povaljeni, 
   
 zgrčenih pesti, čela izranjenih. 
    Nad njima mrka tičurina kljuca 
    i mrtve srče oči. Vjetar puše, puca 
    trstika žuta, oblaci gonjeni 
   
 visoko zrakom, kidaju se. Gasne 
    posljednja zvijezda u naručju zore, 
    što zlatnim usnam vrške gora ljubi. 
   
 Na to se lice Proroka sa Jasne 
    Poljane kaza kroz oblak i zbore 
    njegove časne usnice: - Ne ubi! 
 
 
 KNJIGA SUNCA 
   
 Laudatu si, mi Signore, cum tuste le tue creature, spezialmente messer lu frate Sole, lu quale lu iorno allumeni per nui; e ellu è belu e radiante cum grande splendore; di te, Altissimu, porta significatione. 
   
 S. Francesco d'Assisi: 
    "Laudes creaturarum" 
   
   
 TI NE ZNAŠ NAŠE SUNCE 
   
 Ti ne znaš naše sunce: kada grane 
    i zlatnom usnom ljubi vrške gora 
    kô zlatni bog, a površina mora 
    purpurnim smiješkom smiješit mu se stane - 
   
 Ti ne znaš naše sunce: kada plane 
    u žarko podne, kad iz modrih dvora 
    vatrenom zubljom pali list po gorâ, 
    potoke suši, izgara poljane - 
   
 Ti ne znaš naše sunce: kad se žari 
    pri zapadu, u beskraj kada gine 
    i poput srca ranjena krvari - 
   
 Kô naše sunce mi smo: nas miline 
    i slasti mame, i nas strast izgara, 
    a i zapad naš je od krvi i žara. 
   
   
   
 NEPTUNOV HRAM U PAESTUMU 
   
 Vladimiru Nazoru 
   
 Kô sunčan san, kô čudna, neviđena 
    prikaza stoji hram Neptunov. Snažni 
    stupovi nose teret krjepkih stijena, 
   
 kô gorostasi hrabri i odvažni, 
    što na ramenu Olimp nose. Vrijeme 
    potamnilo ih, zrak oko njih vlažni 
   
 savio trulež, u kom klije sjeme 
    i lišaja i gljiva i bršljana, 
    što srču sok iz drevnog kama. Nijeme 
   
 tu traže sove zaklona i stana, 
    a pauk vreba ljute na komare 
    i trovne muhe. Pusta, očajana 
   
 sva priroda je u okolo: bare 
    gnjiloćom dišu, groznica se vuče, 
    kô strašna sablast, za ljetne omare. 
   
 Uz goli kamen bunika se suče 
    i nesmiljena kukuta: med njima 
    nit igra leptir, niti pčela zuče, 
   
 neg samo poskok zviždi. I ne ima 
    tu čobančeta, nema stada: vrelo 
    njih vabi svježe među jablanima. 
   
 Al ti se ipak dižeš hrabro, smjelo, 
    Neptunov hrame! Jakreb te ne peče 
    kroz razpucano što ti gmiže tijelo. 
   
 I kada siđe to purpurno veče, 
    odsijevaš svojim linijam o jasni 
    nebeski azur - a kroza te ječe 
   
 šumovi vjetra kao spomen krasni, 
    što opetuje iz prošlosti milje, 
    kad ono tebi Poseidon časni 
   
 banuo na prag. A s njime obilje 
    plavokosih Nereida i stari 
    ronilac Nerej, kom u kosi bilje 
   
 treperi morsko i koralj se žari 
    i dršću alge. S njime Amfitrita, 
    kraljica plava, kojoj strasni žar i 
   
 pomama bijesna iz zjenice hita, 
    a duga, duga kosa krije rame 
    i bokove od alabastra. I ta 
   
 nebeska družba, oj ponosni hrame, 
    posveti tebe; svoju vječnost uli 
    u stupovlje, u goleme ti kame, 
   
 u kapitele, što su zadrhtnuli 
    oćutiv život. A izvana plamom 
    sunčani zraci sveg te obasuli, 
   
 kô zlatna himna neba. Pa kad tamom 
    noć prekri svemir, prošav dan u sjeni 
    i miru, nesta bogova - a hramom 
   
 ležaše s kose biser otrunjeni, 
    il krvav krnjak korala, il prazna 
    ispita školjka... O divni spomeni! 
   
 Uz njih ne ćutiš uzdaha porazna 
    močvara pustih, ne smeta te sova 
    ni podli namet od korova razna; 
   
 ne vrijeđa tebe navala vijekova 
    nit podgriza te gušter, što se grije 
    na podanku neslomivih stupova. 
   
 O Vlado - gledaj: naša duša ti je 
    kô onaj hram, u njoj se silna snaga 
    ljubavi čuva, u njoj moć se krije 
   
 božanska, koje nekoć uli blaga 
    nebeska milost, e da tu kod ljudi 
    bar negdje bude slavi njenoj traga. 
   
 Kô onaj hram smo: sa čežnjom u grudi 
    za besmrtnom ljepotom, nit nas smete 
    što podli šišmiš pohulit nas žudi, 
   
 što korov nam se oko nogu plete, 
    il mračna ptica prha oko čela, 
    da obzor našem pogledu omete. 
   
 Mi heroji smo! Naprijed! Nova djela 
    nek kliju, Vlado, u mlađanoj duši, 
    nek jekne, Vlado, naša pjesma smjela! 
   
 Oh, pjesma naša! U magli i tmuši 
    nek bude zublja bijesna, razpaljena, 
    da zloduha je mržnja ne uguši; 
   
 gdje nevoljnika nađe izmučena 
    tu utjehe, tu melema nek poda, 
    a neka hrli krjepka i vatrena, 
   
 neobuzdana - gdje zove sloboda! 
   
   
   
 FERRAGOSTO 
   
 O Zoe, o slatka Zoe! U duši dršće mi spomen 
                        na usne tvoje, što divlje, 
    pomamno gore, kô ovo rimsko razbješnjelo sunce, 
                        pa srce udara življe, 
   
 pa krvca još krjepče struji, a duša strastvena moja 
                        za tobom čezne i gine! 
    O Zoe, o slatka Zoe! Sumoran bez tebe život 
                        bez milja i bez vedrine 
   
 protiče pjesniku tvome, kô tužna ponorka rijeka 
                        što se u pržinu gubi, 
    al misô sve k tebi hrli, al svaki moj atom želi 
                        da ljubi, samo da ljubi. 
   
 Iz jutra krvava zora zove me gore na Pinčij 
                        gdje šušti granje i lišće. 
    Al gle: kô drevnoj u bajci, kroz drvlje virkuju hitre 
                        Drijade i svaka stišće 
   
 ružične prstiće svoje i smjelim bestidnim kretom 
                        poljupce baca mi vruće - 
    i onda kikoće zvonko. A mene opija ljubav, 
                        a mene mori čeznuće 
   
 i bježim k palačam pustim, da izmeđ stupova hladnih 
                        što sjajne svodove nose, 
    počinka nađem i mira. Al gle: eskilinska Venus, 
                        bezruka, napravlja kose - 
   
 mramorna svojom ljepotom u čudnom odsjevu blješti 
                        i trepti i živi i dršće, 
    a meni još jače sinu pred dušom prikaza tvoja 
                        o Zoe, meni još čvršće 
   
 proteče mladosti zanos kroz trudno klonulo tijelo. 
                        A vani kô požar grije 
    veliko sunčano oko. Vabi me, pozivlje, dolje 
                        u polja. Žuti i zrije 
   
 pod ljetnim poljupcem zlatnim prignuto bogato klasje 
                        iz koga skakavci ciče 
    i cvrčak brbljavi cvrči. Pokatkad s Tibera dašak 
                        u žito zađe i miče 
   
 tanane vlati, kroz koje krvavi makovi bljesnu 
                        razbludno, kô posmijeh s tvoje 
    crvene usne, o Zoe, kad najveć užitka želiš, 
                        kad hoćeš ljubavi moje. 
   
 I mene kô neka želja obuzme, i usta moja 
                        na pô otvorena hlepe 
    za tvojim usnama vrućim, i duša u sebi one 
                        časove ponavlja lijepe 
   
 kad smo po poljima našim, uz jaki kukaca piskut 
                        u sijenu i bujnoj travi 
    ljubavno slavili slavlje (i onda s žege nebeske 
                        titrahu prostori plavi), 
   
 pa u tom snatrenju sada ja željne podižem ruke 
                        i vapim: - O sunce sjajno, 
    o snažno, podatno sunce, bože života, raširi 
                        to krilo svoje beskrajno 
   
 i prospi žeženu raskoš plamnih zlatnih trakova 
                        u moje biće! Raspali 
    tu krv što mladošću vrije, što mojom vitla nutrinom 
                        kô vjetrom šibani vali, 
   
 pa užarenoj kad zemlji na grudi klonem, opijen 
                        božanskim plamenom tvojim, 
    tad nek mi Zoe zatvori žedne iznemogle usne 
                        pomamnim usnama svojim! 
   
                                                 Rim, avgusta 1903. 
   
 KĆERKI BOŽENI 
   
 U kući mojoj 
    slavila ljubav tripudij: 
    kroz vedre odaje 
    ječaše mladosti posmijeh 
    kô kristal. Orgije ljubavnih riječi 
    drhtahu aerom toplim 
    kô sunčani žar u podne 
    kad trepti nad zlatnim poljem. 
    I ja sam u pjesme zvonke 
    skupljao posmijeh i riječi 
    sipljuć ih u svijet, kô bajam 
    što truni cvijeće na zelenu baštu, 
    kad južnjak njegovim prostruji granjem. 
    U kući mojoj 
    slavila ljubav tripudij! 
   
 U mekom kutu 
    nađosmo, dušice, tebe 
    jednom u proljeće 
    kô golo, kreštavo ptiče. 
    Glednusmo jedno drugom u oči: 
    Otkle to pamučno zrnce? 
    Možda se kroz dva najslađa 
    promaklo poljupca naša? 
    Il iz "Nocturna" Chopina 
    to je zaostali akord? 
    Ili iz mog "Canzoniera" 
    to nježni oživje Petrarkin sonet? 
    Al tko bi mogao otkriti kako 
    u mekom kutu 
    nađosmo, dušice, tebe? 
   
 Azurne oči 
    kô krupan kraljevski dragulj, 
    duboke kô ljubav, 
    a nujne kô pjesma ona 
    što pastir dinarskim bugari stijenjem. 
    Mirisna krvna ustašca 
    na blijedom licu kô procjep 
    na zrelom puknutom šipku. 
    Zubići sitni kô zrnje, 
    al sitno biserno zrnje, 
    a tanki prstići nježni 
    kô pet listova divljakinje ruže. - 
    Nô ja sve puštam, topeć se u tvoje 
    azurne oči 
    ko krupan kraljevski dragulj. 
   
 Od onog dana 
    drugi je u kući život. 
    Na pendžer svaki dan 
    kuca nam jutrnje sunce: 
    "Pjesniče, mirisna dušica, gdje je? 
    Daj mi je, da je poljubim!" 
    Za tim čavrljavo jato - 
    sjenice, čiope, vrapci: 
    "Pjesniče, družici našoj 
    nosimo žagor i cvrkut!" 
    Na večer mjesec kroz zastor 
    dobaci zraku: "Pjesniče, srebrnim 
    rukama grlim to mezimče tvoje!" 
    Od onog dana 
    drugi je u kući život. 
   
 I čitav svijet 
    prolazi sobama našim: 
    čobani, kraljevske 
    za kojim uzdišu kćeri, 
    i strogi okrutni kraljevi sijedi, 
    gradovi od alabastra, 
    krilati zmajevi ljuti, 
    čvrsti viloviti konji, 
    vještice, sirotna djeca, 
    bijele kozonoge vile, 
    mudro i kudravo pseto, 
    lukava lija, oblizava maca, - 
    a njene zvjedljive gledaju oči 
    gdje čitav svijet 
    prolazi sobama našim. 
   
 A ja međutim 
    hrvam se rukama snažnim 
    u borbi života. 
    Ponosno udaram šakom 
    sudbi na vratima, vičuć: - Otvori! 
    Starica otvara mrka 
    i pita: "Šta želiš, stranče?" 
    - Kaži mi puteve zlatne 
    što vode k veselju vječnom! 
    Ona se nasmija gorko 
    vratima lupi i reče: 
    "Sam ih potraži! Davno ih ne vidjeh, 
    oslijepih okom i koljenom klecam!" 
    A ja međutim 
    hrvam se rukama snažnim. 
   
 Buktinja bijesna 
    pjesničko srce je moje - 
    al k meni ulazi 
    laganim skokom Božena 
    kô plaho srnče. Malenim rukama 
    uzimlje to moje srce, 
    a ono gori kô vulkan, 
    a ono bjesni kô pakô. 
    Ružičnim prstima čarka 
    u onu vatru i kriči: 
    "Ja držim, ja držim sunce!" 
    od kog joj lice bleđano žari. 
    To dosad ne znade učinit niko! 
    Buktinja bijesna 
    pjesničko srce je moje. 
   
 I nema za me 
    umora, nema klonuća! 
    Iz tvojih ručica 
    ja primam veliku sreću - 
    ah, onu sreću, što čitavi svijet 
    beskrajnim svojim daljinam, 
    prostorjem svojim nebeskim 
    čovjeku dati ne umje. 
    Iz tvojih ručica sitnih 
    ja primam ogromnu snagu, 
    pa pletem plamenje žarko 
    što bukti iz moga srca - i srćem 
    u život, u bolje dane, u slavu - 
    i nema za me 
    umora, nema klonuća. 
   
 A tebi želim 
    svu radost što meni dade: 
    svu radost raskošnu 
    hitrog i zlatnog života! 
    I ne mira, ne tišine, ne stanja, 
    nô burne životne igre 
    onoga čarobnog kola 
    pomamnog, uz pjesme zvučne, 
    kô što ga vile u gori 
    uz vrutak srebrni viju, 
    uz vrutak životnih slasti. 
    Inače, mi smo kô mliječna magla: 
    udesni prođe dah - više ni traga! 
    S tog tebi želim 
    svu radost što meni dade! 
   
   
   
 MLINAR SIMA 
   
 Posvećeno mom Ocu i mojoj Majci i mojoj Braći - mojoj zemlji i mojim brdima i mom grobu među njima 
   
 O moje malo, pitomo mjestašce 
    u prisoju, pod klisom i pod gorom, 
    pod onom starom kulom razorenom, 
    što strši k nebu kô mrki orijaš 
    iz pradavnih, bajoslovnih vremena - 
    oh, kako željno povraćam se tebi! 
    Ti drža valjda, da se iznevjerih 
    i da se drugom ja privikoh suncu 
    i drugom nebu? Možda reče: 
                                                 - Pjesnik 
    kô pčela luta od cvijeta do cvijeta, 
    pa slađeg traži meda? 
                                                 Ali evo, 
    ja opet slazim u naručje tvoje, 
    uz obronke i lomne uz brežuljke, 
    kroz gustu šumu, mimo svježe vrelo, 
    i ono vito jablanje i vrbe 
    i bučne mline. Nekud - ne da mi se, 
    da za uvijek se otrgnem od tebe, 
    jer duša moja, kô da se savila 
    kraj bijelih kuća tvojih, pa se sunča 
    na nekoj žarkoj ljubavi i davnoj. 
   
 Eh, tako ti je! Mi smo kao stado: 
    po vazdan luta brđem i pobrđem, 
    kroz strme klance i pašnjake bujne, 
    pa kad se sunce nagne, onda kasom 
    u tor se vrne. 
   
                     Šetajući danas 
    kraj brze stanem vode i razmišljam 
    i snatrim bogzna šta. A sunce peče, 
    a cvrčak pjeva žarku himnu ljeta, 
    a mlini buče, što se poredali 
    niz potok, među vrbam' i jablanjem. 
    I jedan od njih - s lastavicom bijelom 
    a sa dva žljeba - budi mi u misli 
    djetinjstvo moje, one sretne dane, 
    što traju malo, ali žive dugo 
    u srcu našem. 
                        U tom bješe mlinu 
    Mandarić Sima mlinar, duge brade, 
    starost i brašno koju pobijeliše. 
    Ja svaki dan sam k njemu na mlin sašô, 
    a on bi trgnô ogranak u bašti 
    i daruj mene krvavim trešnjama, 
    il staru oku iza žrvnja našô 
    pa vadi iz nje pitu i uštipke. 
    I sad kad vidim onaj mlin kraj vode, 
    i kad se starog sjetim prijatelja, 
    kô čvrsta šaka bol mi srce stisne, 
    pa za grlo me primi i izažme 
    iz oka suzu. 
   
                     Dva je imô sina 
    Mandarić Sima. Dvije zjenice svoje, 
    dvije uzdanice i dva obnovljenja... 
    Stariji već se okućio davno, 
    i blagoslovom: do tri unučice 
    starome djedi u naramke stare. 
    Tetoši djeda mazunice svoje, 
    al potajno za unukom uzdiše. 
    A mlađi i on od sajma do sajma 
    od sijela k prelu, od kola u kolo, 
    u pjesmi danju, uz tambure noću, 
    a u ljubavi i noću i danju. 
    I nije dvaput o Gjurgjevu danku 
    pendžere svojoj nakitio momi, 
    već glasi svate i traži kumove. 
    Pa kada dođe željno mesojeđe, 
    zazuje žice, zaciliču gajde, 
    zaori cika cura i momaka, 
    odjeknu puška kite i svatova. 
    A mlada neva - grana ružmarina, 
    a hrabri vojno - drvo šimširovo. 
    Tek stari Sima od radosti plače, 
    a mlin se žuri, pa sve klapa, klapa, 
    kô srce starca. 
                        I kad jesen zlatnom 
    zakuca rukom i obilnom granom, 
    starome djedi u naramke stavi 
    unuče mlado od snašice mlađe. 
    Tetoši djeda maloga nestaška 
    i virka njemu u očice crne 
    i miluje mu hrapavim prstima 
    ručicu sitnu. Aoh, bože, sreće! 
    A mlin se žuri, pa sve klapa, klapa, 
    kô srce starca. 
                        Kad to opazila 
    starija snaša, stegnu joj se grlo, 
    i nešto tajno zazebe joj dušu, 
    a ustima se kô pelin razlio. 
    I zamrzi na svoju jetrvicu, 
    na ono malo u bešici čedo; 
    i mržnja joj je noći ogorčila 
    i rujne zore i vesele dane, 
    i mržnja joj je riječi prišapnula, 
    pa ona brata podžiže na brata. 
    I jednog dana, kad je stari Sima 
    pobirô ujam na mlinu, salete 
    na oca braća: 
                        "Oče, daj nas dijeli! 
    Mi ne možemo živjeti ovako, 
    jer do dva brata mi se ne volimo, 
    pa, bog i duša, potraje li tako, 
    u svijetu će se čudo kazivati, 
    da brat je bratu oko iskopao! " 
    Mlinaru staro protrnulo srce, 
    i zaklinje ih majčinim spomenom, 
    i preklinje ih srećom djece njine. 
    Al braća tvrda, kao od kamena. 
    Kad vidje Sima da kamen ne mekša, 
    on uze staru iza žrvnja oku 
    i pođe doma, da otvori kovčeg 
    u kome tvrde srebrene se grivne, 
    i svakom bratu izmjeri jednako. 
    Pa povede ih na oranje svoje 
    i svakom bratu podijeli jednako. 
    A za tim jednom mlin, a drugom kuću 
    i svakom bratu učini jednako. 
    I reče njima: 
                        "Eto, djeco moja, 
    obilje božje u domove vaše, 
    da poživite i ne proklinjete 
    staroga oca. Ja sam blizu groba, 
    i ne treba mi ni polja ni grivni, 
    neg samo mira i ljubavi blage. 
    Pa med vama da ne bi bilo kavge, 
    i ljubav svoju podijelit ću s vama: 
    sad k jednom ja ću na konak i hranu, 
    sad opeta k drugom - tako naizmjence, 
    dok smrt mi trudne ne zatvori vjeđe". 
    I rastaše se. 
                        Prvo vrijeme osta 
    kod mlađeg brata Sima: regbi čvršće 
    privlačio ga onaj unuk mali 
    sa viticama i očima crnim. 
    Al brzo hite dani - dođe vrijeme, 
    i red je sada k starijemu sinu. 
    Pa ode Sima. Al mu nekud čudno 
    u onoj kući. One cure žive, 
    vjetrenjaste pa preveć buke dižu 
    i starom djedi mir i sanak kvare. 
    A onda srce... staro srce čezne 
    za viticama i očima crnim. 
    I on se vrati prije svoga roka. 
    Starija snaha prišapnula mužu: 
    "Gle, djeda voli tamo!" 
                                            Mlađa svome: 
    "Oh, vidiš, djed se prije roka vraća!" 
    Pa kad je opet morô k starijemu, 
    ovaj mu reče: 
                        "Ne trebam te! Ti nas 
    i tako manje voliš! Ajde k bratu, 
    on nek te hrani i na konak prima! " 
    A kad se Sima mlađemu povrati, 
    "Oh!" reče i on, "sad je red na bratu, 
    a i mi bome, u ovoj skupoći 
    oskudijevamo u mnogočem. Zbogom!" 
    I za njim vrata lupnuše, a srce 
    starčevo puče, a niz dugu bradu 
    prosu se suza. 
                        Za čas zasta ondje 
    i htjede zvati, al mu riječca osta 
    u grlu pusta. A iz kuće brenči 
    dječinja vika. Tad u šumu zađe, 
    kroz stabalje se veruć. Otkad, dokad 
    rašljato granje zahvati mu kosu 
    i čupa prame il mu dere halju. 
    On hiti naprijed. Pod nogom mu praska 
    uveli šušanj, il se hitro sroza 
    kamečak glatki. A on dalje, dalje... 
    sve više, više... Pjena mu je gorka 
    ovila modre usnice. Kroz drvlje 
    sad strugne kos il okretni crvendać 
    pa zazviždnu u letu. A on dalje... 
    Već rjeđa šuma, već se izbočine 
    iz zemlje kažu klisurasta stijenja, 
    a sunce žarko grije, cvrčci cvrče, 
    komari zuje i pčele i ose. 
    A on sve više... 
                        I prispje do kule, 
    do one stare, orijaške, što se 
    kô stražar diže put nebesa. Rukom 
    koštunjavom i žutom prihvaća se 
    za kamenje i puste pukotine - 
    pa gramzi dalje... A iza nokata 
    već curi krv, dok vjetrina s visine 
    leluja sijedu vlas, a jejina 
    iz skrovišta se prestrašena diže. 
    A dolje selo - pitomo mjestašce, 
    kućice čedne i torončić tanki, 
    i niže potok kano srebro, na njem 
    mlinovi žurni. Kao tamna magla 
    pomrsi njegov pogled, ruke klonu, 
    izdaše prsti... pa iščeznu dolje 
    u urvinama, a za njim se bučno 
    kotrlja stijenje - - - 
                        O moje mjestašce, 
    u prisoju, pod klisom i pod gorom, 
    pod onom starom kulom razorenom 
    što strši k nebu kô mrki orijaš 
    iz pradavnih, bajoslovnih vremena - 
    oh, kako željno povraćam se tebi! 
    Ne mogu od tvog odviknut se neba 
    ni od tvog sunca. Milo mi je budit 
    u srcu zlatne, prošle uspomene. 
    Pa sretan sam ti u naručju tvome, 
    uz obronke i lomne uz brežuljke, 
    kroz gustu šumu, mimo svježe vrelo, 
    i ono vito jablanje i vrbe 
    i bučne mline. Nekud - ne da mi se, 
    da za uvijek se otrgnem od tebe, 
    jer duša moja, kô da se savila 
    kraj bijelih kuća tvojih, pa se sunča 
    na nekoj žarkoj ljubavi i davnoj. 
   
   
   
 DUNJA 
   
 Pred starim domom mojijeh otaca 
    ponosna dunja svoju krošnju širi, 
    kroz njeno granje sunce zrake baca, 
    a zlatni plod joj oštrim dahom miri. 
   
 Iz dalji bleje čopori ovaca, 
    i plandujući pjevaju pastiri, 
    i ječi zvečaj konjskih praporaca. 
    Iz svog kućerka garov mudro viri 
   
 i žmirka na me. Al u meni gine 
    od čežnje srce, trudna misô bludi 
    kroz sjajne dane, kojih nije više - 
   
 a onaj zadah dunje, pun miline, 
    u duši mojoj spominjanje budi, 
    da i grud tvoja dahom tim miriše. 
   
   
   
 ROMANCE VEDROGA LJETA 
   
                     1. 
   
 O polnoćnoj ljutoj tmici 
    kad jejina plaha huče, 
    kad se drhtaj vjetra suče 
    po grmovlju i živici - 
   
 u gustini bašte tvoje, 
    na busenu rosne trave, 
    ispod ruže mirisave 
    polegô sam srce svoje. 
   
 E kad ti u baštu zađeš, 
    sva krvava i rumena 
    i mladošću ovijena, 
    ti da moje srce nađeš, 
   
 pa da u njem rane vidaš, 
    gasiš požar strasti bijesne, 
    nade tažiš neizvjesne, 
    s njega trudne želje skidaš. 
   
   
                     2. 
   
 Poslao sam svoje sanje 
    njoj u susret. Nek obađe 
    čitav svijet, dok je nađe. 
    Pođe sanje, uzdisanje! 
   
 Veralo se među klasjem, 
    uz makove i modrace, 
    popadalo na klinčace. 
    Prešlo morem i talasjem 
   
 ozareno zrakom sunca, 
    sljubilo se s kapljam rose, 
    po voćkama prosulo se 
    poput plahog, nježnog runca. 
   
 Pa kud god se ona gane - 
    strmim putem, ravnim drumom, 
    morem, baštom, poljem, šumom, 
    pred nju moje sanje pane. 
   
   
                     3. 
   
 Vjetar lišćem popuhuje... 
    Ja cjelivam njeno lice 
    i gdje pao cjelov, tu je 
    procvô klinčac i ružice. 
   
 Kroz krošnje se sunce krade... 
    U pučinu njena oka 
    modra, sjajna i duboka, 
    ja utapam sne i nade. 
   
 Žutokljuni zvižde kosi... 
    Ona spušta glavu bliže, 
    iz kose se miris diže, 
    um mi mrsi, misli nosi. 
   
 U vrtložnom kukci jatu 
    ziče, zuje piskom jasnom, 
    a pod mojom rukom strasnom 
    njene drage prsi cvatu. 
   
   
                     4. 
   
 Gledalo je sunce sjajno 
    našu ljubav divlju, plamnu, 
    al ja volim noćcu tamnu, 
    kad je mračno, tiho, tajno. 
   
 Noć odnosi trag življenja, 
    stvari sniju, bića šute, 
    a u nama duše ćute 
    snažnu volju približenja. 
   
 Krvnu usnu usne sišu, 
    srca čuju jedno drugo, 
    zagrljaji traju dugo, 
    pune grudi puno dišu... 
   
 Tamna noći, sađi k nama! 
    Vodite me, zvijezde sitne! 
    U meni su nezasitne 
    pusta želja i pomama! 
   
   
                     5. 
   
 Kroz mjesečnu noć i ljetnu 
    posvuda te, dušo, ištem, 
    lutam grmljem i strništem, 
    pretražujem baštu cvjetnu. 
   
 Vrebam svakom na raspuću, 
    gazim vode, humke slazim, 
    sav komšiluk obilazim, 
    ispitujem dvor i kuću. 
   
 Šuljajuć se krkoj veži, 
    k oboru se verem tvome 
    kano lupež... kad al bome 
    na me mrsko pašče reži. 
   
 I vraćam se na po puta - 
    znam ja, znam ja, šta to znači: 
    tako našu ljubav vrači 
    dosjetljiva ujna ljuta! 
   
   
                     6. 
   
 Svijet se pokri sjenom tamnom, 
    niz prodolje vjetar puše, 
    ti ulaziš, zlato, sa mnom 
    u odaje moje duše, 
   
 gdje od žarkih misli svojih 
    postelju ti bračnu spravih, 
    od uzdaha platno skrojih, 
    a dušeke od ljubavi. 
   
 Spusti u nju svoje tijelo 
    puno kao teško klasje, 
    mirisno kô voće zrelo 
    i nemirno kô talasje. 
   
 A ja, klečeć pred posteljom, 
    na razbludno tijelo tvoje, 
    divljom snagom, bijesnom željom 
    cjelove ću prosut svoje. 
   
   
   
 SECONDA PRIMAVERA 
   
 I slušam hitri šaput... 
    Kô žamor lišća, 
    kô meki biserov štropot 
    u zlatnoj posudi, koju 
    drhtava ručica nosi... 
    I slušam oštri smijeh, 
    što s tvoje usnice pada. 
    Pa zvoni, ječi, 
    i siječe vazduh 
    sa jasnim krikom, 
    kao kad na kamen pane 
    od srebra štit... 
   
 Proljeće šumi zelenim biljem: 
    miriše vedri život! 
    miriše majka zemlja! 
    miriše mladost tvoja! 
   
 Gledam u tvoje oko 
    kô u ametistan grumen, 
    u kome blješti 
    podnevni odsjev, 
    i neki čudni krijes, 
    i neki snažni, žestoki bijes... 
    Oh, modro, kadifno oko, 
    modro kô beskrajno more, 
    kô nebo nad morem gore, 
    u tebi vidim ja 
    nekakav novi svijet, 
    nekakav čarobni grad, 
    gdje uzdižu se burne želje, 
    kô silni, purpurni hramovi 
    sa kupulama zlatnim. 
   
 Pod njima orgulje moćne 
    šume mističnom himnom, 
    u kojoj tvoj kliče glas: 
    - Ljubim te! 
    Nekakav čudni grad, 
    gdje uzdižu se nade poletne, 
    visoki tornjevi bijeli, 
    a sa njih brončana zvona 
    u složnom akordu, slično 
    tvojemu glasu, ječe: 
    - Ljubim te! 
   
 Proljeće struji kroz mozak bića. 
    I dršće život, 
    i dršću čaške cvjetova 
    vapeći peludni dodir, 
    i dršće majčica zemlja 
    pod žarom velikog sunca, 
    koje joj poljupce zlatne 
    na plodne pritište grudi... 
    Pa dršće i tijelo tvoje! 
   
 I toplu osjećam ruku. 
    Oh bijela, mekana ruko, 
    kroz koju plavetne žile 
    hrle u tvoje tijelo, 
    mojim mislima slične, 
    što traže, da prodru 
    u tvoje duše otajstvo. 
    Ah, tvoja mala, mekana ruka, 
    gle, leži u mojoj, 
    kô sitna ptičica plaha. 
    Ja slušam kucaj pulza 
    i ćutim tečaj krvi. 
    A kucaj mi se onaj 
    silni pričinja udar 
    nekoga moćnog božanstva, 
    koje na ogromnom 
    nakovnju udesa 
    sreću napravlja moju. 
   
 A onaj tečaj krvi 
    kô burna silovita rijeka, 
    što sobom mene nosi, 
    i moje tijelo, 
    i moj duh, 
    sa svima nervima mojim, 
    i svim željama mojim, 
    u pučinu radosti, 
    u pučinu života, 
    koja granica nema 
    i koja nema dna. 
   
 Proljeće kipi 
    kroz žubor voda, 
    kroz sok od lozja, 
    kroz uzdah duša. 
    Ja ćutim uzdah tvoj 
    na snažnom crvenilu, 
    na krvnom žaru 
    usana tvojih. 
    A mojom krvlju 
    proljeće novo kipi: 
    i muti misli moje, 
    i suši grlo moje 
    i goni srce moje. 
   
 O žarke makovlje usne! 
    Na onaj purpurni slične 
    okrajak zapadnog neba, 
    u koji se utapa 
    velika, plamena sunčana luč. 
    O rujne, skerletne usne! 
    Ja spuštam na vas uzdah svoj 
    i u vaš purpurni žar 
    svoju uronjujem dušu, 
    što gori divlje, kô ona 
    velika, plamena sunčana luč. 
   
   
   
 CJELOV ZEMLJE 
   
 U sjajnoj odori 
    draguljima posutoj 
    i u zlatu protkanoj, 
    u brokatu i grimizu, 
    s mačem plamenim, 
    i s kopljem kano vatrena luč, 
    kô kakav ponosni kralj, 
    o kome drevne knjige pričaju, 
    prolazi predjelom našim 
    veliko, blještavo, raskošno Ljeto. 
   
 Na čelu gori mu kruna: 
    krvava, žareća ploča, 
    požarna čelenka - sunce. 
   
 Njegove ogromne ruke, 
    spletene od svijetlih trakova, 
    spletene od žarkih strasti, 
    čitavu zemlju grle. 
    Njegove opojne usne, 
    izvori divljega daha, 
    izvori plodnosti vječne, 
    čitavu zemlju ljube. 
    A zemlja toplim, pijanim krikom 
    kô Nimfa razbludna, 
    koju istančani u ljubavi Faun 
    u besvjesnom drži zagrljaju, 
    požudno prima 
    sve zagrljaje i cjelove, 
    koje joj ljubavnik vjerni, 
    besmrtni vijesnik života 
    obilno nudi. 
    Pa kad se spusti noć, 
    još i tad njezino tlo 
    od onih pustih cjelova gori, 
    od onih pustih cjelova puca. 
    A kada svane dan, 
    tad ona - nakićena 
    zlatnim i punim klasjem, 
    crvenim, bujnim cvijećem 
    i voćem strastvenim - 
    širi mirisne grudi, 
    nek u njih ponovo, bijesno, 
    goruće uroni čelo, 
    nek na njih ponovo, divlje, 
    žežene pritisne usne 
    veliko, blještavo, raskošno Ljeto. 
   
 I evo danas jedan takov dan. 
   
 Prirodom hori se triumf: 
    slave himenej svoj, 
    svesilni, plodni himenej 
    Ljeto i Zemlja. 
   
 Pod rodnom trešnjom 
    evo na travi sjedim 
    i gledam dolje 
    niz polja široka, ravna, 
    nad kojima ljetni dršće zrak, 
    kô vedri, veliki posmijeh 
    prostora silnih. 
   
 Bezbroj mušica sjajnih 
    i sitnih zrnaca zlatnih 
    u zraku titra; 
    bezbroj krještavih baja 
    i piskutnih popića 
    u travi ciči: 
    toliko mojih neumornih misli, 
    toliko osjećaja, 
    toliko uzdisaja 
    za tobom, dušo, hrle, 
    i tebe traže 
    kroz vasioni, beskonačni svijet. 
   
 Na svinutom se granju 
    nadamnom smiješe crvene trešnje. 
    Oh divno obilje! 
    Sjećam se: 
    tako se krvav smiješio uzdah 
    na tvojoj svinutoj usni 
    iza cjelova mojih. 
    Oh, pusto obilje! 
   
 Sjećam se - 
    a veličajni ritam 
    radosti, ljubavi, sreće 
    kroz moju igra krv. 
    Nekakva pohlepa čudna 
    u mojoj širi se duši, 
    nekakvim krilima silnim, 
    kô što u ponorju tamnom 
    između klisura alpskih 
    širi se kraljevski kondor. 
    I nešto ogromno žudim 
    nešto što stoji visoko, 
    nad čovjekovim žudnjama, 
    nad čovjekovim strastima. 
    Rad bih grlio nebo, 
    rad bih poljubio sunce, 
    rad bih iz sebe trgô 
    svoju nemirnu dušu 
    i jednim titanskim mahom 
    bacio je u svemir, 
    u visove nebeske, 
    u visove beskraja... 
   
 A onda klonem 
    i padam licem na zemlju 
    svu raspucanu od vrućine, 
    i svoja naslanjam usta 
    na one tamne pukline, 
    iz kojih diše 
    velika duša 
    majčice zemlje. 
    Ja svoja naslanjam usta 
    na one pukline tamne, 
    a čini mi se, one se 
    skupljaju, mirišu, stišću 
    i nuđaju mi cjelov svoj! 
   
 LES PASSAGÈRES 
   
   
 1. Eva 
   
         Na moje udara srce 
    kucajem vještim i žurnim 
    prstenjem kićena ruka: 
            - Otvori! 
    Ne slušaj nehajno srce... 
    Al glas drzovito mami 
    i ječi požudnim ritmom: 
            - Otvori! otvori! 
    Posljednji cjelovi gore 
    u krvi usnica mojih, 
    posljednje pomame moju 
    nesitu kidaju grud. 
    Ugasi ludilo krvi! 
    Utaži surovost želja! 
    Daj mi, da okusim, Xeres, 
    još samo jedinu uru 
    ljubavi -jedinu - zadnju! 
    I svoju poleć ću dušu - 
    taj ponor poraznog žara, 
    taj vulkan razorne žudnje, 
    taj izvor vječnog pijanstva - 
    na dušek milosti tvoje, 
    na odar prezira tvog! 
    Otvori! 
            A vani sunce. Kô radost. 
    Smiješi se novom životu, 
    zelenim vere se granjem, 
    kroz mlade prodire duše, 
    rukama snažnim i zlatnim 
    vedri obujimlje svijet. 
    - Otvori! otvori! - 
    kliče nestrpljivi glas. 
    U njemu bojazan jeca, 
    u njemu molitva dršće 
    kô čudnih orgulja zvuci. 
    I regbi, to nije duša, 
    neg to je samotna crkva. 
            A moje budi se srce. 
    O jadno, bezumno srce! 
    Zar si odolilo ikad 
    napasti, nevjernoj kušnji? 
    Nisi l' se podalo uvijek 
    bludnji i varavoj šali, 
    i pustolovini smjeloj? 
    Usulo otrovni nalip 
    u mnogi vedri napitak? 
    Sadilo koprivu ljutu 
    uz čistu, stidnu mimozu? 
    Rasulo čuvstava biser 
    kaljužom hladnog cinizma? 
            O jadno, bezumno srce! 
    Ti eto ulaziš i sad 
    u onu samotnu crkvu 
    u kojoj ne diše tamjan, 
    u kojoj zvonovi ćute, 
    u kojoj ikone mrtve, 
    a knjige zatvorene, 
    a svijeće pogašene. 
    U kojoj samo davni grobovi, 
    sa natpisa im prošlost govori. 
    Ulaziš i mene goniš, 
    nemirno, nesito srce: 
            - Uđimo! 
    To nije hajdučka špilja, 
    ta to je čovječja duša, 
    čovječja duša-božji hram! 
            I plahim korakom stupam, 
    promatram vještačkim okom: 
    po prašnim leže oltarim 
    slomljeni idoli nijemi, 
    a posvud zavjetna srca, 
    i mrtvi osjećaji, 
    i prazni uzdisaji, 
    i nijemog sjećanja dar, 
    i utrnuli žar... 
    Kroz šarne pendžere gotske 
    plameni ulazi dan, 
    i pada odsjevom čudnim 
    na istrošeno tle. 
    Kolika koljena tu su 
    pred svoje klekla božanstvo! 
    Kolike usnice tu su 
    spustile cjelove snažne 
    na stopa oholih trag! 
    Kolika očajna čela 
    na to se spuštahu mjesto, 
    vapeći milosti trun! 
    A ona stojeći na onom 
    oltaru, u svom božanstvu, 
    na čedno bacaše roblje 
    mrve veledušja svog: 
    raskošnik pohlepni -jadnom 
    Lazaru, ljubavi žednom! 
            Pa što me dovede amo, 
    o srce, bezumno srce? 
    Ja tražim život što živi; 
    ne ću života što mre. 
    Daj, iziđimo ovle! 
    Vani je sunce kô radost. 
    Zelenim vere se granjem, 
    smiješi se novom životu, 
    kroz mlade provire duše, 
    rukama snažnim i zlatnim 
    vedri obujimlje svijet! 
            Al ona pohrli za mnom. 
    Divlja. Kô Potifar. Ruke - 
    kô ljute pomame kraci. 
    Oči - kô izaziv zmijski. 
    Usta - kô demonska volja. 
            - Ostani, ostani, Xeres! 
            I pade na moje usne 
    cjelova bujica luda 
    gomila žerave ljute. 
    Mozak se smuti, a bilo 
    ludilom kuca, a duša 
    kida se, trga - kô plaha 
    u zvjerskoj košuta pandži 
            - Na sunce! Na sunce! 
    U groznoj, surovoj borbi 
    o dva se uprijesmo stupa: 
    drhtahu svodovi truli, 
    tutnjahu grobovi nijemi. 
            Na to se survala u se, 
    izgubiv linije čarne 
    i divne oblike svoje, 
    ona osamljena crkva, 
    ona osamljena duša. 
    Ja svrnuh drugamo pogled: 
    preda mnom veliki svijet... 
    U svijetu velikom život, 
    i mladost i volja i svijetlo, 
    i snaga i posmijeh i nad - 
            Pa pođoh... kličuć kô putnik 
    kad, nakon duga odsustva, 
    rođeni ugleda grad. 
   
 2. Liddy 
         Još samo dva tri minuta - - 
    Sa niskog vagonskog okna 
    gledam na stanični ulaz, 
    i čekam. Nestrpljiv - tužan... 
    Ah, ne će, ne će doć! 
    A kupališni se gosti 
    po uskom vrte peronu; 
    al mene zanima malo 
    taj strani, šareni svijet. 
    Ne marim za spretne geste 
    nit za elegantne kretnje, 
    gracioznog ne vidim smiješka, 
    koketne prezirem šale, 
    ne tražim pogleda vještih, 
    koji se kriju u sjeni 
    razkošnih, bujnih plereusâ. 
    Ja samo čekam i šapćem: 
    - Ah, ne će, ne će doć! - 
            O mala, o slatka Liddy! 
    O hitri račiću morski, 
    o sitna tanana algo, 
    o zrnce bisernog pijeska, 
    o vedra mirisna dušo, 
    i zlatna sunčana zrako - 
    zbogom! 
    Tri dana prođoše žurno, 
    tri dana ljubavi naše, 
    tri dana našeg života. 
    Al u tri vijeka se ne će 
    radosti pod suncem sabrat 
    koliko ja sam je našô 
    u oku djetinjskom tvom! 
    Tri svijeta nisu toliko 
    vidjela sreće, koliko 
    ja sam je primio, Liddy, 
    iz tvoje pregršti sitne! 
    Tri dana našeg života, 
    tri dana ljubavi naše - 
    zbogom! 
            Na morskom sretoh te žalu! 
    Pržina zlatna, a zlatno 
    sunašce - a i ti zlatna. 
            - Kako se zovete? - 
                                    - Liddy! 
    A vi, monsieur? - 
    - Ja nemam imena, Liddy... 
    il radije - imam ih mnogo! 
    Onoliko koliko života 
    proživljujem u lovu za srećom. 
    Ta što je ime? Tek udes 
    čovjeka čovjekom čini, 
    životom napravlja život. 
    Pa dođe l' jedan trenutak, 
    što nosi borbu i želju, 
    taj nosi i naše ime. - 
            A Liddy rukama pljesnu 
    i krikne, djetinjski sretna: 
    - Bezimen pustolov vi ste? - 
    I k meni bliže po vlažnom 
    ona se dovukla pijesku, 
    kô morski račić. 
    - A odatle ste, monsieur? - 
    - Ja ne znam. Il radije: znam. 
    O Liddy, ja sam odanle 
    otkle je i moja sreća: 
    danas iz velikog svijeta, 
    sutra iz pustinje sinje. - 
    - I to je sreći svejedno? 
    Zar nać je možemo svagdje? - 
    - Svagdje. Na onome strašnom, 
    nevjernom talasu morskom, 
    kô i na ručici ovoj, 
    malenoj ručici tvojoj. 
    Prava je sreća kô i mi: 
    bez imena i bez zemlje! - 
    - Bez zemlje! Vi ste bez zemlje! - 
    Klicaše ona - Pustolov!... 
    Al kad bi lutajuć svijetom 
    naišli na onu, koja 
    srcu je najbliža vašem, 
    kamo bi poveli nju? - 
    - O Liddy, o mala Liddy! 
    Tad ima jedan kraj, 
    kraj izvan granica svijeta, 
    još ljepši neg li je onaj, 
    za kojom čeznula Mignon... 
    Gdje želje čovječje ćute, 
    gdje nema boli ni nada, 
    gdje sve je zaborav - - - 
            Njezine velike oči 
    gledahu zvedljivo u me, 
    kô crna sunca dva, 
    kô želje dvije! 
            I tri proživjesmo dana 
    u onom čarobnom kraju. 
    Oko nas: sunce i more, 
    u nama: sreća i život. 
    Al sada - oj zbogom, Liddy! 
    Pustolov odlazi dalje. 
    Od jedne do druge zemlje 
    da luta, basa i traži, 
    da srce razbaca svoje, 
    da svoju raskida dušu. 
    Rasipnik - luda - pijanac... 
    A ti ćeš ostati ovdje 
    uz more, sanjareć dalje, 
    pod suncem, koje će zalud 
    sa tvoga mirisnog tijela 
    kušat da izbriše snažne 
    pečate mojih cjelova... 
            O Liddy! 
    O mala, slatka Liddy! 
    O hitri račiću morski, 
    o sitna, tanana algo, 
    o zrnce bisernog pijeska, 
    o vedra mirisna dušo, 
    o zlatna, sunčana zrako - - - 
            U to kroz stanični ulaz 
    uleti crveni kostim, 
    široki panama-šešir, 
    a pod njim dva crna oka, 
    kô crna sunca dva, 
    kô čežnje dvije... 
            Ona je! - Ona je - - 
    Podigla smioni nosić, 
    pa traži, gleda i strepi - 
    I za čas o mom su vratu 
    visjele njezine ruke, 
    stišćuć se čvršće i čvršće 
    u divljem, očajnom bolu... 
    Jecaj joj kidao život. 
    I zadnji odjeknu znak: 
    krenuše željezna kola. 
    A jedna ručica tanka, 
    kô mlada skršena grana, 
    šiljaše posljednji pozdrav... 
    Nikada, nikada više - 
    O Liddy! Liddy! 
    Adieu! 
    Adieu! 
    Adieu! 
   
 Travemünde, na Istočnom moru, 
    juli, 1911. 
 PONOĆ 
   
 U parku sjedim i čekam. Miriše, 
    kô uzdah tvoj, jorgovan, a fontena 
    kô duša jeca, srećom ostavljena. 
    Oj gdje si, zlato, više? 
   
 Ugasila je ponoć lampe. Diše 
    i šapće tama. Prođe jedna sjena... 
    Je l' provalnik? - Il ljubav uročena? - 
    Oj gdje si, gdje si više? 
   
 Umorno čelo moje želi past 
    u pustu, tamnu pučinu pramova, 
    što mirišu kô strast. 
   
 A misô vapi tvoja usta vrela, 
    na kojima je svaki od cjelova 
    kô razdražena pčela. 
   
   
   
 JEDNOJ KOJA NIJE VIŠE ŽIVA 
   
 Moj život je kô silna katedrala: 
    u njemu mnogo zanosnih stupova, 
    ikona dragih, himnâ i korala, 
    i ugaslih i živih plamenova. 
   
 Tu na pod hladni mnoga suza pala, 
    molitva mnoga pošla put svodova, 
    po koja radost tu je zadrhtala, 
    po koje srce svislo od bolova. 
   
 I ti si ušla u taj život: živa 
    sunčana želja, klik mladosti jasni. 
    Tvoj prizrak, vedar poput zračnog tkiva, 
   
 kroz prostor trepti u stotinu šara, 
    a srebrn akord iz orgulja strasnih 
    kô jeka onom kliku odgovara. 
   
   
   
 DVOROVI MOG ŽIVOTA 
   
                      I. 
   
         Nad bučnom pučinom 
    što širi pohlepno zjalo 
    dubokih ponora modrih - 
    nad bučnom pučinom, 
    što šumnom srditom pjenom 
    hridini temelje ruje 
    i čelo hrapavo pljuska 
    talasnim zviždećim dlanom - 
    nad bučnom pučinom 
    sa mrkim kulama svojim 
    i izbočenim tornjima, 
    što kitna kruništa rese, 
    diže se visok i smion 
    kaštio mog života. 
   
         Ah, nekad kule i tornji 
    kubeta su imali zlatna, 
    i ona su se zlatila 
    kô ideali divne mladosti, 
    al davno burni vjetrovi 
    ciničke životne zbilje 
    kubeta odnesoše zlatna. 
   
         Uz mrke vlažne zidove 
    kô sveđer zelena nada, 
    mrežama koja neprekidnim 
    ovija život moj, 
    vlači se sveđer zeleni bršljan, 
    razkošan, bujan 
    kô sveđer zelena nada, 
    mrežama koja neprekidnim 
    ovija život moj. 
   
         Pendžeri gledaju more, 
    pendžeri s prazima porfirnim 
    i biforama tananim. 
    Pendžeri gledaju more 
    široko, bezkrajno, 
    što znade kristalna stakla 
    poprsnut biser-kapljama. 
    Kroz one vitke biforne pendžere 
    pučinu kivne sudbine 
    prkosna mladost moja 
    promatra nehajnim pogledom, 
    pozdravlja smiješkom porugljivim. 
   
         A talas buči, 
    prijeti i prijeti, 
    pa groznim, osvetnim šumom 
    otkriva ponore svoje 
    i zadire se 
    u sopstveno ledeno dno. 
   
         A tamo iz puste daljine 
    mjedeno, crveno sunce 
    na borbu našu prosiplje 
    pregršt aureola, 
    a njihov bljesak 
    kroz vitke ulazi bifore, 
    vedre osvjetljuje odaje 
    u kaštilu života mog. 
   
   
                      II. 
   
         Bijaše danak ljubavi. 
   
         Tvoje sam usne izsisô, 
    tvoju sam krvcu izaže', 
    tvoju sam dušu ispio. 
   
         Bijaše danak ljubavi - 
    kad ljubav nije slatki čar, 
    za kojim čeznu srca nevina, 
    nô divlji, surovi demon 
    što sa sto pohlepa bjesni, 
    nô grozni, pohotni pauk 
    što sa sto očiju gleda, 
    nô silni, mahniti polip 
    što sa sto usnica siše. 
    Umorna, besvjesna ti si 
    tonula mutnim pogledom 
    u moje oko, u kome 
    koluta žedna zjenica, 
    kao da pitaš: 
            - A ko si ti, što dušu otimlješ? 
   
         I ja te primih za ruku, 
    za malu ruku, mirisnu, 
    stvorenu da biser bira, 
    stvorenu da pelud dira, 
    al koja umje stisnuti 
    najveće, najjače srce, 
    a ono pod njezinim malenim stiskom 
    u divlje se kida krikove. 
    I ja te primih za ruku 
    za malu mirisnu... 
   
                                         - Dođi, 
    živjesmo danak ljubavi! 
    I dovedoh te 
    pred kaštio života svog. 
    - Zakucaj slobodno! - 
    a ruka mirisna 
    zahvati gvozdenu alku 
    i lupnu krjepko. 
    Odjeknu udar gvozdeni 
    nutrinom silnih dvorova, 
    škrinuše hrastova vrata, 
    a tvoja sitna noga 
    na granitni stade prag. 
   
   
                      III. 
   
         Spleteni stupovi hitri 
    svodove nošahu teške 
    širokog predvorja - 
    pomažu njima snažne karjatide 
    izbočenih mišica 
    i namrštena čela, 
    s kog se odrazuje 
    mramorna pečal, 
    što kaže koli je težak 
    taj teret neumoljivi. 
   
         Pred prvim parom stupova, 
    što su se pred tobom grlili 
    u svom bazaltnom zanosu 
    i veselo se spajali 
    s kitnjastim kapitelima, 
    ti si se osmjehnula. 
    I meni mnogi posmijeh 
    izmamiše oni stupovi 
    spleteni od mojih snova 
    i moje radosti. 
   
         Al, kad si došla kraj karjatida, 
    crte se tuge grčevito 
    okolo čela omotaše tvog. 
    Pusti ih, dušo, prođimo! 
    To popraćeni jesu bolovi, 
    a na njima se i na radosti 
    života moga dižu dvorovi. 
   
         Sred predvorja fontan 
    šumori, nujno šumori, 
    i prska vodom srebrno 
    i igra svježe studeno 
    nemirno, nemirno, 
    kô srce moje 
    koje za počinak ne zna. 
    Napij se, dušo, iz njega 
    i okrijepi se! - 
   
         Ti piješ, a fontan jeca. 
   
         Široke mramorne stube, 
    šarenim sazima zastrte, 
    u gornje vode spratove. 
    Trošni su gdjegdje sagovi, 
    stube su gdjegdje utrte: 
    O puste, prošle, godine, 
    po kojima je ruka sudbine 
    ubilježila strogi pečat svoj! 
   
         I one stube vode nas 
    u zlatne sjajne odaje 
    prošlosti moje. 
   
         Gle, zatvorena mnoga vrata! 
    Da znadeš, dušo, za njima 
    koliko čara životnih, 
    koliko žarkih spomena, 
    koliko mladih pobjeda 
    i divnih trofeja! 
   
         Bijahu dani vedrine: 
    klonula duša nije tražila 
    kô danas nove porive, 
    kô danas čudne radosti. 
    Objesno onda 
    pila je samo pjenu užitka, 
    srkala samo s glatkih rubova, 
    ne tražeć slast u talogu, 
    kô danas, kad sita vedrine, 
    uzdrži ljutim otrovom, 
    svoju istančanu ćud. 
   
         Pusti me, dušo, za čas, 
    nek zakucam na ovim vratima - 
    možda se ipak otvore. 
    Nek vidim blijede likove 
    najprvih svojih zanosa... 
   
 Pusti me, dušo, ne boj se, 
    još uvijek bit će kad 
    naslonit umornu glavu 
    na tvojih grudi ritmički val. 
   
         I kucnuh plaho, 
    ali ne otvara niko. 
    Tek iznutra se čuje smijeh 
    turobni smijeh, 
    kô srebrne da žice pucaju 
    na harfi prve ljubavi, 
    kô kristalne da čaše kucaju 
    pri napitnici na rastanku 
    za gozbom svadbenom. 
   
         Bježimo, dušo, od krute prošlosti - 
    ne vraća ona slatkih časova, 
    ni prve radosti, 
    ni vedre nježnosti, 
    koju je naša duša nekada, 
    u mladenačkom zanosu, 
    raskomadala 
    na hladnom pragu njezinom. 
   
   
                      IV. 
   
 Al gledaj... Još dalje vode 
    života moga stube 
    i ne izdrti na njima sagovi. 
    I tu su nove odaje: 
    vrata su odprta širom, 
    sve nakićeno, 
    sve osjajeno, 
    sve olašteno. 
   
 Po duvarima 
    varave arabeske 
    u prepletu strastvenom. 
    Razbludni kadifni divani, 
    duboki ćilimi svilni, 
    panterska draškava krzna 
    i raskoš teških zastora, 
    kroz koje šušti vjetar sa mora. 
    I kadionici opojni, 
    a iz njih se uzdiže 
    anemona i strasti dah. 
    Posude pune širokih cvijetova, 
    stolovi puni draži, mirodija, 
    a vino iskri kao griješna krv.. 
   
         Gle, to je tvoje carstvo! 
    Ovdje ću kleknut preda te 
    i ljubit damaskni skut 
    na tvojoj haljini, koja 
    u razbludnom talasu svom 
    ovija zmijsku liniju 
    božanskog tijela tvog. 
    Tu ću položit preda te 
    svoje iznemoglo srce, 
    iz koga još možeš piti 
    posljednju radosti kap... 
   
         Ah, srce moje: kô fontan, 
    ti iz njeg piješ, a ono jeca! 
   
         A kad će posljednji požar 
    zanosa potresti sa mnom, 
    uzet ću pregršt pjesama, 
    vatrenih svojih pjesama, 
    i prosut ih nad tvojom mladosti, 
    ko što je onaj dvorjanik, 
    pri sjajnim papinskim gozbama, 
    na golu ljepost Giulie Farnese 
    prosuo iz srebrn-suđa 
    slatke konfekte. 
   
   
                      V. 
   
         I dušu bih ti svoju dao - 
    Al dođi sa mnom, sađimo, 
    jer onim drugim stubama, 
    što vode k mračnim spratovim, 
    još ne smije korak moj. 
    Sađimo. Pred nijemim kaštilom 
    dug interkolonij stoji. 
    Stupovi mrki, visoki 
    nižu se jedan za drugim. 
    Med njima bijela utvara 
    sa dugom kosom spuštenom, 
    skršenim, trudnim rukama, 
    beznadnim, bolnim čelom, 
    a sfingski njezin pogled 
    prostorom praznim bludi 
    preko beskrajnog mora. 
    Nit njena vjeđa trene, 
    nit njena grud se giblje: 
    bezbrižno, nehajno, tužno 
    ukamenjena stoji moja  duša 
    pred onim pustim 
    kaštilom života mog. 
   
         A kad se noćne sjene nadviju 
    oko nje letom nestalnim 
    i izbuljenim očima, 
    tumarajući kroz mrak 
    pijano, bezsvjesno, zaludno 
    prhaju plahi ćukovi. 
   
 I to su moje  misli . 
   
   
   
 MOJA JE ČEŽNJA BEZIMENA 
   
 Moja je čežnja bezimena. Titan 
    u beskrajnosti svojoj i u moći. 
    Ekvinocij u tmurnoj, tamnoj noći, 
    kroz koju bjesni vjetar nedohitan. 
   
 Moja je čežnja bezimena. Sitan, 
    dragocijen biser, koji u samoći 
    mog srca leži. U svojoj čistoći 
    neoskvrnut, od ljudi neispitan. 
   
 Moja je čežnja bezimena. Varka 
    i bol i milje. Časom mač i plamen, 
    a časom čedna ruka ubogarka. 
   
 Sad opire se kao vranac mamen, 
    sad podaje se kô na drumu žena: 
    moja je čežnja bezimena... 
   
 Zagreb, 1925. 
 
 
 Rječnik 
 aer  (grč.) - zrak 
 ametist  (grč.) - vrsta poludragog kamena; po vjerovanju starih Grka čuva od pijanstva 
 Amfitrita  - jedna od najljepših morskih boginja - nimfi, kći morskoga boga Nereja i njegove žene Doride, žena Posejdonova i njegova suvladarica u podzemnom svijetu 
 anemona  (grč.) - biljka šumarica, sasa 
 Angeli suonatori  (tal.) - Anđeli trubači 
 Angelico, Beato fra  (1387-1455) - talijanski kasnogotički slikar 
 Appassionato  (tal.) - glazba 
 ašikovanje  (tur.) - udvaranje, ljubljenje, vođenje ljubavi 
 baja  - buba, insekt 
 ballata  (tal.) - balada 
 basrljati  - lutati; posrtati 
 bešika  (tur.) - kolijevka 
 bifora  (lat.) - dvodjelni prozor sa stupićem 
 Boccadoro, Zoe  - Bogovićev pjesnički idealni lik žene, po kojemu je naslovio svoju zbirku 
 Boccherini, Luigi  (1743-1805) - talijanski skladatelj, najpoznatiji po glasovitom Menuetu 
 Bortnjanski, Dmitrij Stepanovič  (1751-1825) - veliki ruski skladatelj crkvene glazbe 
 Botticcelli, Sandro  (1445-1510) - talijanski slikar, autor  Rođenja venere 
 Bože Carja hrani!  (rus.) - Bože, čuvaj cara, počtni stih nekadašnje ruske himne 
 Božena  - Božena Begović (1901-1966), kći Milana Begovića, književnica, prevoditeljica i svestrana kazališna djelatnica 
 Cecilija, sveta  - kršćanska mučenica iz 3. st; zaštitnica glazbe 
 ćerćivo  (tur.) - prozorski okvir 
 Dolce, Carlo Dolci  (1616-1686) - talijanski barokni slikar 
 Drijade  - starogrčke šumske nimfe 
 Du Bellay, Joachim  (1522-1560) - jedan od najvećih francuskih renesansnih pjesnika 
 duvar  (tur.) - zid, stijenka 
 džidža  (tur.) - dječja igračka; sitnica 
 elijant  (tal.) - suncokret 
 Farnese  - poznata talijanska plemićka obitelj 
    Faun  - starorimsko niže božanstvo, šumski bog, pokrovitelj stada, dlakav, s kozjim repom, rogovima i nogama 
 Foco d'amor in gentil cor s'apprende...  (tal.) Ljuven se ćar u nježnu srcu gnijezdi / ko moć u dragi kam, načelom istim / jer svoju vrijednost on duguje zvijezdi / tek pošto sunce učini ga čistim. 
 Francesco d'Assisi  - sv. Franjo Asiški (1182-1226), crkveni reformator i osnivač franjevačkog reda, vjerski pjesnik 
 gaoljan  (kin.) - vista žitarice, otporna na sušu, s plodovima poput prosa 
 griblja  - brazda 
 Guinizelli, Guido  (oko 1235-1276) - talijanski pjesnik, začetnik škole "dolce stil nuovo" 
 hariš  - vrsta prepelice 
 himenej  (grč.) - svatovska pjesma 
 interkolonij  (lat.) - međuprostor između stupova 
 jaspis  (grč.) - kremen crvene boje, služi za ukras 
 jejina  - velika sova 
 kaštio  (tal.) - tvrđava, dvorac, kaštel 
 konfekt  (tal.) - slatkiš 
 kube  (tur.) - kupola, svod ili krov polukuglasta oblika 
 La est le bien que tout esprit desire, ...  (franc.) - Tamo je dobro za kojim duh moj čezne, / tamo je spokoj i počinak svakom, / tamo je ljubav i radost prava. / Tamo, dušo moja, u visokom nebu / ti ćeš spoznati Ideju / ljepote koju obožavam na ovome svijetu 
 Laudatu si, mi Signore, cum tuste...  (tal.) - Hvaljen budi, moj Gospodine, i sva tvoja stvorenja, osobito gospodin brat Sunce, što dan obasjava za nas, lijepo i blistavo u velikom sjaju; Svevišnji, tvoje značenje prenosi 
 les passagères  (franc.) - putnice, prolaznice 
 Maestoso  (tal.) - svečano; glazbena oznaka tempa 
 mamen  - mahnit 
 Mazepa, Ivan Stepanovič  (1644-1709) - ukrajinski hataman, pristavši uz švedskog kralja Karla XII. morao bježati u Tursku; česta tema u umjetnosti 
 messer  (tal.) - gospodin, plemić 
 Mignon  - jedna od najpoznatijih Goetheovih pjesama, u kojoj djevojčica Mignon pjeva o svojoj čežnji za talijanskim sunčanim jugom 
 nalip  - otrov 
 Nereide  - starogrčke niže boginje, morske nimfe, kćeri morskoga boga Nereja i Doride, pratilice Posejdonove 
 Nerej  - starogrčki morski bog, otac velikog broja kćeri - nimfa Nereida 
 obdulja  (tur.) - utrka 
 obraz  (rus.) - slika, svetačka sličica 
 Paestum  - danas mjesto Pesto jugoistočno od Salerna u južnoj Italiji, nekoć grčki grad; poznat po ruševinama dorskog Neptunovog hrama iz 5. st. pr. n. e. 
 Palestrina, Giovani Perluigi da  (1525-1594) - talijanski skladatelj, autor glasovite  Mise pape Marcela;  njegov stil postao je uzor crkvene višeglasne glazbe 
 Pastourelle  (franc.) - pastorala, pastirska pjesma 
 pečal  - tuga, nesreća 
 pendžer  (tur.) - prozor 
 Pensando al Bel ch' eta non cangia o verno  (tal.) - Misleći na Lijepo što ga ne mijenja ni vrijeme ni godišnje doba 
 Pinčij  - Monte Pincio, brežuljak u Rimu 
 plereus  (franc.) - tužna vrba; također i: znak žalosti za pokojnikom (flor) 
 polina  - vrsta zrikavca 
 porfiran  (grč.) - grimizan, purpuran 
 Potifar  - riječ je o ženi Egipćanina Potifara, koja je napastvovala Josipa i zbog njegovog odupiranja ga oklevetala 
 Prorok sa Jasne Poljane  - ruski kniževnik Lav Nikolajevič Tolstoj (1828-1910), glasoviti humanist 
 pulz  (lat.) - bilo, puls 
 Seconda primavera  (tal.) - drugo proljeće 
 sixtina  (lat.) - šestostih, pjesma sastavljena od šest strofa sa po šest stihova i jednim dodatkom od ti stiha 
 tarantas  (rus.) - pokrivena putnička kočija 
 tio  - tiho 
 Travemünde  - luka pored grada Lübecka u Njemačkoj na Baltičkom moru, odmaralište i lječilište 
 tripudij  (tal.) - klicanje od veselja, velika radost 
 urvina  - strm obronak s kojega se odronjava zemlja 
 Uspenskij   sobor  - crkva u moskovksome Kremlju iz 1479, u kojoj su se krunili ruski carevi 
 uta  - utva, vrsta divlje patke 
 vasiljok  (rus.) - različak 
 vještački  - znalački 
 vračiti  - liječiti 
 Xeres de la Maraja  - pjesnički pseudonim Milana Begovića 
 zvjedljiv  - radoznao 
 
 
 