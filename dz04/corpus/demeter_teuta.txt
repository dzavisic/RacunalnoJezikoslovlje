
 
 Teuta 
 Dimitrija Demeter 
 
 
 Sadržaj 
   
 ČIN PRVI. 
 ČIN DRUGI. 
 ČIN TREĆI. 
 ČIN ČETVRTI. 
 ČIN PETI. 
   
 Rječnik 
 Bilješka o autoru 
 Impressum 
 
 
 OSOBE 
 TEUTA, druga supruga ilirskoga kralja Argona, zatim kraljica. 
 DIMITAR HVARANIN, poglavar ilirskoga brodovlja, a poslije kralj ilirski. 
 RADOVAN, ban kraljevstva. 
 
 
 
 
 CVIJETA, njegova kći,    
            SMILJKA, njezina drugarica,   
 
    
 
 pridvorne gospođice. 
 
 
 
 
 MILIVOJE, poglavica pridvorne straže, zatim suprug Cvijetin. 
 SRDOVLAD, poglavica jednoga odjela ilirske vojske na kopnu i Dimitrov prijatelj. 
 MUČIMIR, doglavnik i uzdanik Dimitrov. 
 
 
 
 
 KAJO,    
            LUCIO,   
 
    
 
 Korunkanci, poslanici rimski. 
 
 
 
 
 GROMOVID, prorok. 
 CENTIMAL FULVIO, vijećnik rimski i vođa rimske vojske za prve navale Rimljana u Iliriju. 
 KNEJO, njegov pratilac. 
 TRITEUTA, prva supruga ilirskoga kralja Argona, svrgnuta i prognana. 
 PINEZ, njezin sin od 19 godina, zatim kralj ilirski. 
 SVEVLAD, zapovjednik Risna. 
 PAVAO EMIL, vijećnik rimski i vođa rimske vojske za druge navale Rimljana u Iliriju. 
 VITRUVIO, njegov pratilac. 
 RELJA, glava ilirskoga broda. 
 
 
 
 
 VUK,    
            RADOŠ,   
 
    
 
 pridvorne sluge. 
 
 
 
 
 MARKO, Dimitrov sluga. 
 
 
 
 MILAN,  
          MIRKO,   
          CVJETKO,  
 
    
 
 Milivojeva i Cvijetina djeca; 
          najstarijemu Milanu ima 7 godina 
 
 
 
 DUH SRDOVLADOV. 
 LJEKAR. 
 RIMSKI LEGAT. 
 Kraljičini savjetnici; njezina pratnja. Kraljeva pratnja. Dvorani i dvoranke. Sluge. Rimski i ilirski vojnici. Puk. 
   
 Čin počima otprilike god. 238., i traje do god. 227. prije Isusa. 
 
 
 ČIN PRVI. 
 Odaja u kraljevskom dvoru u Skadru, po starogrčkom ukusu urešena.  Milivoje  u desnicu ranjen, sjedi na stolici i spava, ali na takvu mjestu, da ga ulazeći ne mogu odmah opaziti. 
 PRIZOR PRVI. 
 VUK i RADOŠ  sretnuvši se. 
   
 RADOŠ 
 Što si tako uranio, starče? 
 VUK 
 Ja i sanak nismo prijatelji. 
 RADOŠ  (tare oči) 
 A ja na nj se tužiti ne mogu; 
    Vidiš, još se sasvim prognat ne da. 
 VUK 
 Znaj, l'jenštinâ kraljica ne trpi; 
    A ona će odmah ovdje biti. 
 RADOŠ 
 Šta? - Kraljica da je već ustala? 
 VUK 
 Vidim, još si novak ovdje; sinoć 
    Niti legla nije. 
 RADOŠ 
 Što mi kažeš! 
 VUK 
 Nije l' sinoć dažd l'jevao silan? 
 RADOŠ 
 Za hrkanje baš najbolje vr'jeme. 
 VUK 
 I uz dažd se grmljava orila? 
 RADOŠ 
 Što? grmljava? Ništa nisam čuo. 
 VUK 
 Ta tik grada grom je udario. 
 RADOŠ 
 Je l' moguće? 
 VUK 
                          Ti si l'jepo spavo! 
 RADOŠ 
 Ta ni nemam drugoga veselja! 
 VUK 
 Da znaš dakle: kada kiša ide 
    I od groma tutanj se razl'jega, 
    Nikad ne bi naša gospa legla. 
 RADOŠ 
 Je l' moguće, da se bure boji? 
    Kažu, da je junačkoga srca, 
    A ona se boji grmljavine! 
 VUK 
 Slast je gospi, bura kada bjesni, 
    Kad najjače strašan vihar buči, 
    Grom se ori, da se zemlja trese: 
    Srce joj se naslađuje tada. 
 RADOŠ 
 Čudne ćudi! 
 VUK 
                          Zagonetna narav 
    Njojzi srce od viteza hrabra 
    U dražesna stavi njedra ženska. 
    U njoj živi duh njezina oca, 
    Onog hrabrog Vuje Smjelovića... 
 RADOŠ  (prekidajući ga) 
 Koj vlastitom mišicom zadavi 
    Ono grdno strašilo od zmaja, 
    Od kog c'jele drhtahu države? 
 VUK 
 I koj dom nam višeput izbavi. - 
    Šest sinova, sivih sokolova, 
    U ratu mu za zavičaj pade. 
    Dub bez grana već ginuti stade, 
    Kad utrobu nebo blagoslovi 
    Vjerne drúge njegova života. 
    I opet mu sile vrati nada 
    U željenom pomladit se sinu. 
    Tad do njega strašna v'jest doleti: 
    Zemlje naše da pustoši svuda 
    Ono grdno strašilo od zmaja. 
    Potraži ga - i zadavi neman. 
 RADOŠ 
 Da, djetetom od majke sam slušo 
    O divotnom slavlju, kojim tada 
    Dobitnika zmaja častijaše 
    Našeg roda zahvalni gospodar. 
 VUK 
 Kad se junak povratio kući, 
    U kol'jevci mjesto željnog sinka 
    Nade kćercu... 
 RADOŠ 
                          Sadašnju kraljicu? 
 VUK 
 Da, nju; ali majku joj u grobu. 
    Razabrav se sam započme kćercu 
    Othranjivat, al po svojoj glavi: 
    Hranio ju ml'jekom od vučice 
    I na štitu tvrdome ju ljuljo; 
    Mjesto pjesme bučila joj trublja; 
    Tvrdi kamen uzglavljem joj bio. 
 RADOŠ 
                          Čudne li odgoje! 
 VUK 
 Kad doraste, 
    U snježane što joj dade ruke, 
    Nije igla nego vitko koplje. 
    Mjesto presti, jezdit uči konje. 
    Mačem mahat i bacati str'jele 
    I na zv'jeri lov loviti s ocem; 
    Ona druge slasti niti ne zna, 
    Nego s divljom borit se zvjeradi. 
 RADOŠ 
 Hvala l'jepa na takovoj slasti! 
 VUK 
 S Maćedonci planu boj krvavi. 
    Svaki Ilir oružja se hvata, 
    A kćer sobom Smjelović povede. 
    Djeva srnu kano žarka str'jela 
    U bezbrojnu protivnika vojsku 
    I ote im glavni znak od boja. 
    S lovorikom vrati se na čelu, 
    Nu i s ocem ranjenime smrtno. 
 RADOŠ 
 Smrt nemila svakoga dosegne. 
 VUK 
 Kralj, bez žene veće od tri ljeta, 
    Za viteštvo začuv djevojčino 
    I na glasu divotno joj lice 
    Skupi svate i ode po mladu. 
    Kada dođe k Smjeloviću banu, 
    Baš ga nađe, gdje se s dušom bori, 
    Nu još kćercu od njega isprosi. 
 RADOŠ 
 Koja radost u srdašcu mladoj 
    Iznenada kad kraljicom posta! 
 VUK 
 Ti se varaš. Da joj nije sveta 
    Umirućeg oca volja bila, 
    Voljela bi smrt ogrlit prije 
    Nego postat suprugom kraljevom. 
 RADOŠ 
 Valjda srca slobodna ne b'jaše. 
 VUK 
 Uprav zato, jer b'jaše slobodna. 
    Kako da se jednom mužu poda 
    Pobjednica tolikih muževa? 
    Sav sv'jet kojoj pret'jesan bijaše, 
    Kako da joj tamnicom ne budu 
    Četir zida od ženskoga stana? 
    Zato zaman svi su trudi kralju, 
    Da si ljubav njezinu osvoji. 
    Ona mrzi na svog gospodara 
    Ko robinja na silnika huda, 
    Koji zlatnu slobodu joj ote. 
    Zlato, biser i drago kamenje, 
    Čim ju resi, njojzi su bez c'jene; 
    Hitar vranac i oružje bojno, 
    Za tim samo srce njeno gine. 
 RADOŠ 
 Na čast tužnom sva ljepota njena! 
 VUK 
 Kralj napokon smilova se jadnoj 
    I dopusti proti običajem 
    Našeg roda, koji zaht'jevaju: 
    "Ženi t'jesan okrug obitelji 
    Sve vladanje i sav sv'jet da bude," 
    Da u lovu po dubravah bližnjih 
    Toj žestokoj odolj'eva želji. 
 RADOŠ 
 To je mnogo. 
 VUK 
                          Što ne može ljubav? 
    Nu ne misli, da ju tim utješi! 
    Lov loviti, još nij' bojak biti; 
    I dubrave oko toga grada 
    Nisu okrug čitavoga sv'jeta, 
    Svaki prostor, bio i pô sv'jeta, 
    Tamnica je za njezinu dušu, 
    Kad ga samo prekoračit ne sm'je. 
    Da kraljuje, rođena je ona, 
    A ne drugom da se pokorava. 
 RADOŠ 
 Takve gospe čuvati se valja. 
 VUK 
 Zato sam ti baš ju i opiso. 
    Kratko vr'jeme ti si u tom dvoru; 
    Ako želiš udomit se u njem, 
    Kraljičinu ćud da poznaš treba, 
    Da uzmogneš ugodit joj vazda. 
 RADOŠ 
 Dobri starče, hvala ti na skrbi. 
    Pouči me, poslušat te hoću. 
 VUK 
 Čuj me dakle. Prvo svjetujem te, 
    Upoznaj se i oprijatelji 
    S kraljičini hrtovi i hati; 
    Sol i šećer hitrim hatom nosi, 
    A psom lovskim debele pečenke, 
    Tko njihovim ljubimcem postane, 
    On je sreću u tom dvoru steko. 
    Zatim krila da imaš na nogu, 
    Kad te kamo gospođa odredi; 
    Ona ne zna, ustrpit se što je. 
    Tako čini i nećeš se kajat. 
 RADOŠ 
 Ti ćeš sa mnom zadovoljan biti. 
    Lako ću se u milost uvući 
    Kod gospode četveronožaca; 
    Ni ostalo mučno biti neće. 
 VUK 
 Bozi dali! Nu sad hajd na poso! 
    Povisoko popelo se sunce. 
    Ded poskoči sad u konjušnicu 
    I daj hate osedlati odmah; 
    A ja idem, da sakupim hrte. 
    Danas će se lovit lov bez sumnje. 
    Naopako, lova da zaželi, 
    A da konji osedlani nisu! 
   
 (Otidu hitro na različna vrata.) 
 PRIZOR DRUGI. 
 CVIJETA  i  SMILJKA , zatim  MILIVOJE. 
 CVIJETA  (ogledajući se) 
 Amo, Smiljko, tu nikoga nema. 
 SMILJKA 
 Što ćeš, Cv'jeto? 
 CVIJETA  (pokaže joj kitu cvijeća, koju na prsih nosi) 
 De pogledaj amo. 
 SMILJKA 
 Što to imaš? Gle, tako mi Ljelja, 
    Opet cv'jeće. 
 CVIJETA 
             Cv'jeće, njegvo cv'jeće.  (Kaže kitu.) 
    Gle, ko vatra rumeni se ruža: 
    Ne znači li ona ljubav žarku? 
    A to smilje, smilje i kovilje, 
    Jesi l' ikad ljepšega vidjela? 
    Prostodušje iz njega govori. 
    A gle evo još i moja maza 
    Potočnica kano nebo modra; 
    Ona kaže stalnost, nije l' tako? 
    Ah sestrice!... 
 SMILJKA 
                          Ti si predobila. 
 CVIJETA 
 U njega se pouzdati mogu! 
 SMILJKA 
 Tko bi reko! po takovoj buri! 
 CVIJETA 
 Okladu si jednu izgubila; 
    Još jedared da se okladimo. 
 SMILJKA 
 Man' se toga. Ob'jesna si danas. 
 CVIJETA 
 Ah, sestrice, ja sam tako sretna! 
 SMILJKA 
 Dažd za suncem višeput udari. 
 CVIJETA 
 Ja se nadam, ti me izdat nećeš. 
 SMILJKA 
 Što o svojoj misliš drugarici? 
 CVIJETA  (gladi joj rukom lice) 
 Osim tebe nikom nije znano. 
 SMILJKA 
 Tko to može kazati kod dvora? 
 CVIJETA 
 Strepim s tvojih r'ječi, draga Smiljko. 
 SMILJKA 
 Ta znaš, da bi gospođa nam naša 
    Sve na sv'jetu oprostila prije 
    Nego sklonost junačkomu spolu. 
 CVIJETA 
 Bozi znali, zašto na njeg mrzi! 
    Ni muž njezin zaslužio nije, 
    Da od njega toliko se tuđi, 
    Nit ne haje za darove sjajne, 
    Koje starac svaki čas joj šalje; 
    Premda bi mi stoput draži bio 
    S crnom bradom i bistrim očima... 
 SMILJKA  (okosno) 
 Ko na primjer poglavar stražana? - 
 CVIJETA  (porumeni se) 
 Milivoje? Ah, njegove oči! 
    Sveđ ih vidim, u snu i na javi, 
    Ko dv'je zv'jezde da preda mnom sv'jete. 
    Od njihovih sunčanih se zraka 
    Samo hrani plamen mog života. 
    Nu i kako za junaka toga 
    Da ne bije svaka mojih žila, 
    Koj' svoj život u pogibelj baca 
    Samo zato, da me razveseli? 
 SMILJKA 
 Zar ti misliš, Milivoje dakle 
    Da je smjeli darivalac cv'jeća, 
    Kojim prozor od ložnice svoje 
    Svako jutro nalaziš narešen? 
 CVIJETA 
 On je. Noćas grmljavine buka 
    Ne dade mi stisnut niti oka, 
    Pak od želje da saznam junaka, 
    Koj' je kadar u takovoj noći 
    Popeti se na visoke zide 
    I moj prozor okititi cv'jećem 
    Ko žrtvenik ljubavi si nježne, 
    Kraj prozora sjedoh i dolazak 
    Neznanoga ljubavnika čekah. 
    Najedamput eto nešto šušne - 
    Od straha mi srce kucat stane - 
    Na prozoru pomoli se glava - 
    Uprem oči, nu ne dade tmina, 
    Da razberem neznaniku lice, 
    Kad al munja sa nebesa bljesnu, 
    Ili bolje zublja od ljubavi - 
    Kog opazim? Milivoja moga! 
 SMILJKA 
 Vele divno! Pak u onoj buri! 
    Čestitam ti na draganu takvom; 
    Premda drhćem sva za tvoju sreću, 
    Jer pod tobom strašna propast z'jeva. 
 CVIJETA 
 Znam, opasnost koja čeka mene, 
    Plam u sebi ako ne ugasim, 
    Koji sada u grudih mi bukti; 
    Nu i znadem, da mi je on duša: 
    Njime mislim, njime dišem samo! 
 SMILJKA 
 Sveta vatra iz tvog oka s'jeva. 
    Gasiti ju za gr'jeh držala bih, 
    Da r'ječ nije, da leptirom sliče 
    Muške glave, kojim je jednako 
    Svako cv'jeće - dok je med u njemu. 
    Svet je plamen, koji te užiže; 
    Nu nikad se ne kajala s njega! 
 CVIJETA 
 Nikad, nikad. To je ljubav prava, 
    A plod njezin pokajanje nije. 
    Ne, ne, tako nevjera ne ljubi. 
    Evo već je mjesec dana prošlo, 
    Što njegova obdariva nježnost 
    Moje prsi cv'jećem mirisnime. 
    Mjesec ima trijest mrklih noći, 
    A svaka je kobna za njeg bila, 
    Svaka mu je smrt donijet mogla. 
    Zid je visok, a umjesto stuba 
    Služahu mu pukotine strme 
    I kamenje, koje iz njeg viri. 
    Kakva smjelost! Propade zac'jelo, 
    Samo jedan da promaši korak! 
    Srcu svome odoljet ne mogoh, 
    Kad opazih onog mlaca lice, 
    Za kim tajno odavna uzdisah; 
    Klik divljenja, klik radosti velje 
    Iz drhćućih izleti mi usna... 
 SMILJKA 
 Što učini! Da ga upropasti! 
 CVIJETA 
 Pokajah se gorko! Na moj usklik 
    On se trže i ko plaha munja 
    Niz st'jenu se s okna spusti k zemlji. 
    Čujem prasku smrvljena kamenja, 
    Očajnoj mi srce kucat stane, 
    Svu me jedna zaokupi miso: 
    Da studeni grob pod'jelim s njime, 
    Kad s njim život kob mi d'jelit ne da. 
    U toj misli posrnem na prozor; 
    Ali opet blagotvorna munja 
    Sa nebeskih prostora zasv'jetli, 
    I oči mi zdrava i čitava 
    Pod prozorom opaze ljubimca. 
 SMILJKA 
 Da, vjere mi! smjelim sreća služi. 
 CVIJETA 
 Ali ovoj pogibelj jedva 
    Što uteče, u drugu ugrezne, 
    Pse probudi praskanje kamenja - 
    Svi zalaju - i straže pritrče - 
 SMILJKA 
 Propao je! 
 CVIJETA 
                          Tako i ja strepljah; 
    Nu mač njegov sav mi strah razagna. 
    Jer kunući domala se vrati 
    Straža natrag, ali praznih šaka. 
 SMILJKA 
 Samo da ga upoznali n'jesu? 
 CVIJETA 
 Gusta tmina to im branijaše; 
    Jerbo gnjevni vikahu vojaci: 
    "Kano sjena iščeznu bez traga, 
    To je sablast, a ne čovjek smrtni". 
 MILIVOJE  (u snu) 
 Natrag... natrag... 
 SMILJKA  (uplašena) 
                          Tko govori ovdje? 
 CVIJETA 
 Mila Smiljko, to je r'ječ njegova. 
   
 (Otrči tamo, otkud glas dolazi, i opazi ga.) 
   
 Gle, duše mi, on je, on je glavom. 
 SMILJKA  (približi se k njemu i bojazljivo ga motri) 
 Ko da spava... 
 CVIJETA 
                          Lice mu je bl'jedo... 
 SMILJKA 
 Teško diše... 
 CVIJETA 
                          Strašan san ga muči... 
 SMILJKA 
 Gle, kako mu drhću bl'jede usne... 
 MILIVOJE  (u snu) 
 Rad - umirem - rad za moju Cv'jetu - 
 CVIJETA 
 Vječni bozi! 
 MILIVOJE  (probudi se) 
 Što to biva? gdje sam? 
 SMILJKA 
 Bjež'mo, Cv'jeto, - tvoj glas probudi ga. 
 CVIJETA  (zagleda se u njega i stoji kao okamenjena) 
 Odmah, odmah! 
 SMILJKA  (hoće da ju odvuče) 
                          Djevojko, što radiš? 
 MILIVOJE 
 Tko to zbori?  (Ustane).  Vi ste ovdje, gospe? 
   
 (Sav u smeći.) 
   
 Oprostite. 
 CVIJETA  (opaziv mu ranjenu ruku) 
                          Jao, što to vidim? 
    Ti si ranjen?  (Za sebe).  Ah rad mene ranjen! 
 MILIVOJE 
 Ta to nije ništa. 
 CVIJETA 
                          Ti me varaš - 
    U velikoj ti si opasnosti - 
    Daj da vidim!  (odveže mu ruku.) 
 MILIVOJE  (braneći se) 
 Ne brini se, gospo - 
 CVIJETA 
 Pomoz', Smiljko, pođ' po melem hitro! 
 SMILJKA 
 Odmah, odmah.  (Otrči). 
 CVIJETA 
                          Rana je duboka. 
 MILIVOJE 
 Nije, gospo. Stražeć sinoć stražu, 
    Na pokislu kamenu posrnuh - 
    I nut kožu ponješto ozl'jedih. 
 CVIJETA 
 Ne varaj me; dobro vidim, tu je 
    Čvrst udarac od desnice krepke 
    Usjekao britkim mačem ranu. 
    Ah, pak ja sam uzrok svemu tomu! 
 MILIVOJE  (uplašen) 
 Što to reče? 
 CVIJETA 
                          Čemu tajit jošte? 
    Dobro znadem, gdje zadobi ranu - 
    Ja te spoznah, nesretni junače! 
 MILIVOJE  (sav skrušen) 
 Ah, kazni me, ja sam vr'jedan kazni! 
 CVIJETA  (s najvećim uzbuđenjem) 
 Vjekovite primi dakle lance. 
   
 (Baci mu se oko vrata.) 
 MILIVOJE  (ushićen) 
 Vas moj život za ovaj trenutak! 
 SMILJKA  (dotrči s melemom u ruci) 
 Evo melem!  (Opazi ih zagrljenih.) 
                                             Oni me ne vide. - 
    Nu što čujem? Kakav je to tutanj!  (Uplašena) 
    Tko dolazi? 
 PRIZOR TREĆI. 
 TEUTA  (u lovačkoj odori, oboružana, sa svojom također za lov oboružanom ženskom pratnjom) i  PRVAŠNJI , zatim  SLUGA. 
 SMILJKA 
 Kraljica, jao nama! 
 TEUTA 
 Što to vidim! U mojemu dvoru 
    Ženska visi mužu oko vrata? 
   
 (Razjarena stupi među zagrljene ljubavnike i razdruži ih. Kad opazi Cvijetu, kao okamenjena) 
   
 Je l' moguće? To je moja Cv'jeta! 
 CVIJETA  sva drhćući padne na koljena pred kraljicom; 
 MILIVOJE,  sav skrušen, ponikne glavom; SMILJKA zabunjena; svi ostali nađu se u čudu. 
 TEUTA  (za jedan čas) 
 Ljuta zmijo! koju sam bezumna 
    Sred njedara ogrijala mojih! 
 CVIJETA 
 Prosti! Prosti! 
 TEUTA 
 Ti se, jadna, predaješ čovjeku, 
    Da igračka njegovih požuda 
    I njegove volje budeš sužnja! 
    Našeg spola tako gaziš slavu? 
    S očiju mi, besramnice jedna! 
    Ljubimica ti mi prije b'jaše, 
    Ljubimica, nezahvalni stvore! 
    Kako sam te prije milovala, 
    Tako mrzim ja na tebe sada! 
    Skini mi se s očiju zauv'jek! 
 SMILJKA  (klekne pred Teutu) 
 O gospođo, milostiva budi! 
 TEUTA 
 Niti r'ječi! ako gnjev moj nećeš 
    Da navučeš i sebi na glavu!  (Milivoju:) 
    A ti gadni, lukavi pauče, 
    Koj u svoje otrovane niti 
    Bezazlenu mušicu dovabi, 
    Ti ćeš to mi tvojom platit krvlju! 
    Oj stražani! 
 CVIJETA 
                          O tako ti groba 
    Oca tvoga - gnjev svoj daj uspregni - 
    On je nevin, ja sam sama kriva. 
 MILIVOJE 
 Ne vjeruj joj - ja sam krivac - sâm ja! 
    Njojzi prosti - a krv moju prolij - 
 CVIJETA 
 On te vara - bez svake je krivnje - 
 TEUTA 
 Dosta. Vidim, tebi l'jeka nema. 
    U grudih ti ropsko srce bije, 
    Budi ropstvo i sudbina tvoja. 
    Tvoj okrutnik neka žive dalje, 
    Da mu služiš ko ponizno pseto; 
    Cv'jeli, stenji njemu pod petama, 
    Liži ruku, koja te zlostavlja: 
    Kaznu takvu ti si zaslužila. 
    Ali bježi s tvojim sramotnikom 
    I sakrivaj ispred mog se oka 
    Kano ispred tr'jeska žarke munje. 
    Na put pako uzmi moju kletvu! 
 SLUGA  (stupi u sobu) 
 Sv'jetla gospo, ban Radovan želi 
    Silne tebi da dojavi glase. 
 CVIJETA 
 Ali moj otac! 
 TEUTA 
                          Baš po mojoj želji. 
   
 (Sluga otiđe.) 
   
 Neka dođe, da svoj pokor vidi, 
    I k prokletstvu mome svoje doda. 
 PRIZOR ČETVRTI. 
 BAN RADOVAN  i  PRVAŠNJI. 
   
 CVIJETA  (kako uđe ban Radovan, padne mu oko vrata) 
 Roditelju! 
 RADOVAN 
                          Zašto plačeš, kćerko? 
 TEUTA 
 Ne zovi je tim imenom, starče. 
    I ona je, ko što sve su druge, 
    Ropska srca, i c'jenit ne znade, 
    Svoja volja što je i sloboda. 
    Ona ljubi - njoj prokletstvo tvoje! 
 RADOVAN 
 Zar je srca njezina miljenik 
    Inostranac, rob li izdajica, 
    Da joj podam za miraz prokletstvo? 
 TEUTA 
 Muž  je kumir, kom se ona klanja. 
    To je dosta. Netom zatekoh ju 
    Oko vrata tomu nevjerniku. 
 RADOVAN 
 Nije l' ovo junak Milivoje? 
    Njegov otac za zavičaj pade, 
    A i njega bojne diče rane. 
    Slavna stabla on je slavna grana; 
    Ne želim si nikad boljeg zeta. 
    Blagoslov vam, djeco, moj, ne kletva! 
 TEUTA 
 Dijane mi! starac mi se ruga!... 
    Ko da ne znaš, što držim o igri, 
    Koju ljubav vi zovete - 
 RADOVAN 
                                         Gospo! 
    Ti promašaš svrhu, koju bozi 
    Tvomu spolu odlučiše blagi. 
    Ta se zove:  ljubav , sveta  ljubav ! 
    Hram je ona, sv'jet iz koga crpi 
    Obodrenje, utjehu, blaženstvo; 
    A u kom je svećenica žena! 
    Sunce j' ona, blagodatno sunce, 
    Na kom zori pomnja, hrabrost, sreća; 
    A njegovi životvorni zraci 
    Nježne žene zjenice su mile. 
    Zar na zemlji ljepše ima svrhe 
    Nego ljude uznositi k svemu, 
    Što je l'jepo, veliko i divno? 
    A ženi je ta na sv'jetu svrha! 
    Je li ljepšeg i dičnijeg djela 
    Nego miloj otadžbini svojoj 
    Othranjivat majke i junake? 
    A tvog to je krasnog spola djelo! 
    Zašto dakle izvan tog okruga. 
    Gdjeno slave izobilja ima, 
    Tražiš slave na tuđemu polju? 
   
 (Klekne preda nju.) 
   
 O tako ti tvojih podložnika 
    I vlastitog tvog života sreće! 
    Mač razlomi, štit i oklop baci, 
    Razbij koplje, luk i str'jele skrši; 
    To nij' ures za tvoje dražesti. 
    Nježnom t'jelu nježan ures liči. 
    O dokini ovu ljutu borbu 
    Prot' naravi, ljudem, sebi, bogom, 
    Tere budi, čemu si stvorena, 
    Cv'jet i ponos tvoga nježnog spola! 
 TEUTA 
 Bogom hvali, što t' je s'jedo tjeme; 
    Nu ni r'ječi više o tom, starče, 
    Jer inače, čini mi se, da bih 
    Na sjedinu zaboravit mogla. 
 (Milivoju i Cvijeti:) 
   
 A vas dvoje bjež'e od mog gnjeva 
    I gledajte, da vas nikad više 
    Ne opazi zjenica mog oka. 
    Jer inače, ko na zvjerad divlju, 
    Napustit ću na vas hrte moje. 
   
 (Milivoje i Cvijeta otiđu. Starcu:) 
   
 Sad iskaži, kakve nosiš glase? 
 RADOVAN 
 Prispio je Dimitar Hvaranin 
    S mnogo lađa od Etolskih ravni, 
    Gdje nam vojska lovor s pl'jenom bere. 
 TEUTA  (zlobno) 
 Nosi li mi zapov'jedi nove, 
    Nije l' tako? Od silnika moga? 
    Svidje li se ljubeznom suprugu, 
    Da mi opet i taj pedalj zemlje, 
    Koj mi gazit veledušno dade, 
    Natrag uzme i sred četir zida 
    Kano prije opet me zatvori? 
    Što je treba jednoj ženi više?... 
    Ta veliku svršit svoju svrhu 
    Ona može i na tom prostoru. 
    Što mi kaže moj gospodar blagi? 
 RADOVAN 
 Ništa, gospo! Njemu kap zatvori 
    Baš za stolom zauv'jeke usta, 
    Kad si vojsku po pobjedi slavnoj 
    Častijaše dobitnik Etolâ. 
    Prazno stoji pr'jestolje ilirsko 
    I njegova nasljednica ti si. 
    S plemstvom sjajnim Dimitar Hvaranin 
    Prispio je, da ti krunu preda. 
 TEUTA 
 O slobodo, svanula si meni! 
 RADOVAN 
 Teško tebi, domovino moja! 
   
                           (Zastor padne.) 
 
 
 ČIN DRUGI. 
 Dubrava kod Skadra. Na desnoj strani pozorišta diže se mramorna grobnica s napisom:   Ovdje žena slobodna počiva.   Nalijevo brežuljak. U sredini velik dub, u sjeni kojeg nalaze se načinjena počivališta od busena. 
 PRIZOR PRVI. 
 SRDOVLAD  i  DIMITAR  sretnuvši se u lovačkoj odori. 
 DIMITAR 
 Gdje je gospa? 
 SRDOVLAD 
                          To ti moraš znati. 
 DIMITAR 
 U tvojemu ostavih ju društvu. 
 SRDOVLAD  (ponešto okosno) 
 Ja u tvome - kod ponora onog, 
    Gdje si s njom  slučajno  sastao. 
 DIMITAR 
 Kod jaruge? 
 SRDOVLAD 
                          Da, da, uprav ondje. 
    Videći ju, da uz tebe stoji, 
    Ukradoh se, da počinem malo 
    Od raskoši, kako kažu, lovske. 
    Hvala l'jepa za raskoši takve! 
    Jedva dišem. 
   
 (Sjedne, skine kacigu i briše znoj s čela). 
 DIMITAR 
                     Kud sad bludi sama? 
    Kad razgovor sa mnom provođaše, 
    Rukavica u bezdno joj pade 
    I na hridi posred jaza zape. 
    U propast se spustim kao munja, 
    Da kraljici vratim rukavicu - 
 SRDOVLAD  (prekine mu govor) 
 Koga b'jesa! Zar si s uma sašo? 
    Samo jednom omakni se noga, 
    I od tebe prah je i pepeo! 
    Šest katarka dna dokučit neće. 
 DIMITAR 
 Hvala višnjim - sreća mi posluži. 
   
 (Izvadi iz njedara rukavicu i pokaže mu ju.) 
   
 Ali kad se opet uspeh gore, 
    Nikog nema - kraljica iščeznu. 
 SRDOVLAD 
 Okrutnica odalečila se, 
    Samo da se ne treba zahvalit. 
 DIMITAR 
 Tko zna, kuda ostavljena bludi, 
    I s kakvom se pogibelju bori. 
 SRDOVLAD 
 Umiri se. Ne boj se ti za nju; 
    Danas nije prvi put u lovu. 
 DIMITAR 
 Dubrave su divljih zv'jeri pune. 
 SRDOVLAD 
 Tim raskošja više za kraljicu. 
 DIMITAR 
 Ja ju moram potražiti, moram! 
   
 (Pođe.) 
 SRDOVLAD 
 Man' se toga - ti mi ne izmače. 
   
 (Ustane, zaustavi ga i skine mu kacigu.) 
   
 Nikud ne sm'ješ; ta sav si u znoju. 
 DIMITAR 
 U nevolji da ju pustim samu? 
 SRDOVLAD  (posmiješno) 
 Za kraljičin život takva briga 
    Hvalu vr'jedi; nu gdje ćeš ju tražit? 
    Sav dan možeš bludit po dubravi, 
    Da ne nađeš - čega radi bludiš. 
    Ostaj tu; nad glavom nam je sunce: 
    U to doba kraljica se amo 
    Svraća svagda, kad ovuda lovi. 
 DIMITAR 
 Je li tako? 
 SRDOVLAD 
                Pod tim starim dubom 
    Odnjekad joj počivat omili. 
    Sjedni, brate - 
   
 (Dimitar sjedne, a on uz njega.) 
   
                Vidiš ovaj kamen; 
    Črtami je na njem upisano: 
 "Ovdje žena slobodna počiva".  Pod njime je izdjelana raka; 
    Na tom mjestu, pod urlanjem zv'jeri, 
    Međ propastmi i visokim dubljem 
    Ona želi da joj kosti trunu. 
 DIMITAR  (skoči kao iza sna) 
 Ne čuješ li? - Njetko pomoć zove. 
 SRDOVLAD 
 Sve je mirno - 
 DIMITAR 
                Ne, ne, ja sam čuo - 
 SRDOVLAD 
 Ti se varaš. Da tko samo šapne, 
    Ja bih čuo; izvan tvojih grudi 
    Sve je ovdje u najvećem miru. 
    Umri se jednom i ti, brate. 
   
 (Povuče ga k sebi na busen.) 
   
 Samo hladan vjetric granjem šušti. 
    Baš mi godi! Ha, kako to kr'jepi! 
    Ali ti si sasvim on'jemio. 
    Ta što ti je? Ti još uv'jek goriš. 
    Aj, aj, Dmitre! Što ti se dogodi? 
    Ti boluješ. 
 DIMITAR 
                          Ništa meni nije. 
 SRDOVLAD 
 Kamo, sreće! ali čuj, ja mislim, 
    Da ti dvorski zrak ne godi zdravlju. 
    Trebalo bi da se otud kreneš, 
    Tu je za te, vjeruj mi, presparno. 
    Ali ni ja ovdje ostat neću: 
    Tu slobodnim nije mjesta ljudem; 
    Odol'jevat hirom jedne žene 
    Nije poso za junačka srca. 
    Ja se truda, vjere mi, ne bojim, 
    Ja odraso nisam u raskoši, 
    Mnoga rana krije mi već grudi, 
    Više put sa smrću sam se sasto; 
    Nu moj život, život dragocjeni, 
    Koj' posvetih otadžbini samo, 
    Svaki časak u pogibelj bacat, 
    Tek da kratim jednoj ženi vr'jeme! 
    Ne! To mi je dodijalo veće; 
    Ja se moram izvuć' iz tog jarma. 
    Tu ostanka za me više nije, 
    Niti za te - ni za ikog drugog. 
    Nije l' tako? Što ti veliš na to? 
 DIMITAR  (prenuv se) 
 Što ja velim? Da, tako je, tako. 
 SRDOVLAD  (ustane veselo) 
                          I ti misliš dakle, 
    Da nam treba ići? odmah ići? 
 DIMITAR  (skoči i pograbi luk) 
 Odmah, odmah! I mi ćemo ju naći! 
 SRDOVLAD  (začuđen) 
 Koga? 
 DIMITAR 
                Koga? kraljicu, da koga? 
 SRDOVLAD  (turobno) 
 Tako? To je dakle tvoja miso! 
    Ja te žalim, tužni prijatelju. 
    Kamo vodi golema strast tvoja? 
    Što nakani, zasl'jepljeni mlače? 
    Jao tebi! Ti se usuđuješ 
    U ležište lavičino stupit? 
    Propao si! 
 DIMITAR  (zagrliv ga) 
                          Ne mogu inače! 
 SRDOVLAD 
 Budi junak. Ta pobjeda će te, 
    Vjeruj meni, više proslaviti 
    Od svih inih, koje si održo. 
 DIMITAR 
 O pobjedah nemoj mi govorit, 
    R'ječ ta slast bi njekad uhu mome, 
    A sada je za nju ogluhnulo. 
    Otkad njena božanstvena slika 
    Pred oči mi začarane stupi, 
    Prestao sam biti, što sam bio; 
    Život mi se započeo drugi 
    I sv'jet drugi od onog trenutka. 
    Nisam više Dimitar Hvaranin, 
    Kojeg grudi ispunjaše njekoć 
    Slavoljublja samo plamen sveti, 
    Kom' nukaše zjenice jedino 
    Zelen lovor, hrabrenosti kruna, 
    Komu život ništa ne bijaše, 
    A sloboda sve na ovom sv'jetu; 
    Toga nesta, drugi s tobom zbori! 
 SRDOVLAD 
 O, da nikad vidio je nisi! 
 DIMITAR 
 Što to reče? Jezik ti usaho! 
    O ti ne znaš, kakva ćut napuni 
    Ove grudi, kada ju opazih; 
    Tako samo sl'jepcu mora da je, 
    Kad prvi put zjenice mu taknu 
    Zlatne zrake od sunčanog luča. 
    Sinje more nepoznatih slasti 
    U grudih mi gibati se zače, 
    Nebesa se otvoriše meni! 
              Narešena dvorana bijaše; 
    Niz zidove visjaše kadifa, 
    Nakićena biserom i zlatom. 
    Kud pogledaš, hiljadu mašala, 
    Svuda svila i drago kamenje. 
    Sad zazvoni jasan glas od trublje, 
    Sva gospoda nikom ponikoše, 
    I uniđe jedno više biće, 
    A sva svjetlost i sva veličajnost 
    Pred njezini potamnje dražestmi. 
    Niz ramena divna joj visjaše 
    Plašt grimizni, znak kraljevske vlasti; 
    Nu, da b'jaše u seljanke svitah, 
    Svak bi pred njom prignuo koljeno, 
    Svak bi u njoj spoznao kraljicu. 
    Sa čela joj glasom groma zbori: 
    Kraljevanju mene narav stvori! 
 SRDOVLAD 
 Istina je, njeki čar, kog nije 
    Dokučiti razumu moguće, 
    Obasjava c'jelo njeno biće; 
    Vilinskoga nješto je u njojzi. 
 DIMITAR 
 Plemstva zbor je izabrao mene, 
    Da joj krunu pokojnoga kralja 
    I s njom višnju predam vlast nad zemljom. 
    Kad toliko smotrih veličanstvo, 
    Ništetan mi ures učini se, 
    Kojim dođoh da nakitim čelo 
    Urešeno od blage naravi 
    Ljepšim v'jencem - v'jencem savršenstva: 
    Luč od sv'jeće pram svjetlosti sunca! 
    Sav ustreptim i prignem koljeno, 
    Nevr'jedni joj stidom ures pružim; 
    R'ječ na usnah, dah u prsih stinu, 
    Jedan uzdah c'jela bi besjeda, 
    S kom u ruke vladu joj izručih. 
    Jedan pogled odgovor bijaše, 
    Tako mio i čaroban tako, 
    Da silom me taknuv njegva čara 
    Robom me je učinila svojim. 
    Ja vlastite više nemam volje, 
    Druga želja u meni ne živi 
    Nego želja omiliti njojzi. 
    O, kako sam sretan, blažen bio. 
    Kada odmah, čim se okrunila, 
    Svim narodom ona rat nav'jesti 
    I sama se prot' Epiru spremi. 
    Pod njezinim okom ja se mogoh 
    Iskazati. Tek da njoj ugodim, 
    Očajno se borah kod Feniča, 
    A na Visu kada stanovnici 
    Proti njoj se podigoše smjelo, 
    Ja ih sjekoh kano da su krvni 
    Ubojice mojih roditelja. 
    Sve sam kadar za nju učiniti; 
    Ko što zv'jezde vrte s' oko sunca 
    A ne mogu put izabrat drugi, 
    Tako i ja ne mogu gaziti 
    Druge staze, nego koje ona 
    Da ih gazim određuje meni. 
    Sve što budem, to ću po njoj biti, 
    Po njoj junak, po njoj sličan ženi, 
    Bog po njojzi, po njoj duh pakleni. 
 SRDOVLAD 
 O vrati se! To put nije k sreći. 
    Od'jeli se od tog strašnog mjesta, 
    Gdje beščašće i gr'jeh na te vreba. 
    Ne poznaš li kraljičine ćudi? 
    Lomit, kršit, uništavat samo 
    Ona znade; nu ljubit ne znade. 
    Bježi, od nje! zrak, gdje ona diše, 
    Otrovan je, smrtonosan, paklen! 
 DIMITAR 
 Kaži ruži, da neka ne cvate, 
    Jer ju skršit može prije dobe 
    Prst nestašan nemirna djeteta; 
    Ona cvate, jerbo cvasti mora. 
    I ja ljubim, jer ljubiti moram. 
    To je moja, to je ruže narav! 
   
 (Rog zatrubi iza pozornice.) 
   
 Što to zvuči? 
   
 (Rog zatrubi po drugi put.) 
 SRDOVLAD 
                          Opet. 
   
 (Rog zatrubi po treći put.) 
 DIMITAR 
                          Još jedanput. 
 SRDOVLAD 
 U pogibelj zapao je njetko. 
    To su zvuci, koji pomoć zovu. 
 DIMITAR 
 Moje slutnje! - kraljica, kraljica! 
   
 (Otrči sav izvan sebe prama onoj strani, otkud se zvuk javio.) 
 PRIZOR DRUGI. 
   
 SRDOVLAD  (sam) 
 Stani, stani!... Odleti ko munja. 
   
 (Začas:) 
   
 Valjda nije odviš opasnosti! 
    Dubrava je tih lovaca puna; 
    Te viteze zna i zec uplašit. 
    Hoću ipak da se obav'jestim; 
    S tog se humka sav okoliš vidi. 
   
 (Penje se polagano na brežuljak; kad se na nj popne, pogleda s njega i prestrašen trgne se). 
   
 Jao, što vidim? strašna li pogleda! 
    Dimitrova ne prevari slutnja, 
    Kraljica je u pogibli smrtnoj. 
    U pomoć joj! oružje ovamo! 
   
 (Hoće da siđe po oružje s brežuljka, nu promisli se i stane.) 
   
 Ali tu je zaman pomoć svaka! 
    Medjed skokom proti njoj već leti - 
    Osveta mu iz očiju plamti - 
    Pratilice sve joj se razbjegle, 
    Kraljica je sama s b'jesnom zv'jeri - 
    Još jedanput ona luk napinje - 
    Posljednja je to njezina str'jela. - 
    Sad nišani - bozi, pomoz'te joj! - 
    Jao, promaši - ona je propala! 
   
 (Krije si od užasa rukom lice - zatim začas opet:) 
 Nu što vidim? varaju l' me oči? 
    Jedna str'jela - zv'jer pogodi straga - 
    Tko je str'jelac? Iza onog grma 
    Jedna krepka kaže se prilika - 
    To je Dmitar! - da, da, hrabri Dmitar - 
    Mač svoj trže - proti zv'jeri trči - 
    Ona b'jesna kao gnjevna Srda 
    Na stražnje se propinjući noge 
    Pandže širi, obujmit ga hoće - 
    Krv mi stine - srce mi se grozi! 
   
 (Začas:) 
   
 Hvala, bozi! Pobjeda! Pobjeda! 
    Odskočio hitronogi borac, 
    I prije no troma zv'jer se okrenu, 
    Mač joj straga u potiljak turi; 
    U svojoj se krvi neman valja! 
   
 (Iza kratke stanke:) 
   
 Sada hiti dobitnik kraljici - 
    Ona jošte u nesv'jesti leži - 
    Raspršene vraćaju se gospe - 
    Složno kr'jepe iznemoglo t'jelo - 
    Već se miče - već podiže glavu - 
    Životu je opet povraćena. - 
    Njoj nasusret! Ovamo ju vode. 
   
 (Siđe sa brežuljka.) 
   
 O nebesa, čujte moju molbu: 
    Dajte, da joj bude od koristi! 
    Ovaj slučaj, pun grozne nauke! 
    Okren'te joj nenaravno srce, 
    Da za vr'jednim junakom zaplamti! 
    Neka vlada nježnošću, ne mačem!... 
 PRIZOR TREĆI. 
 KRALJICA, GOSPOĐE,  koje ju podupiru,  DIMITAR  i  PRVAŠNJI. 
   
 SRDOVLAD  (idući im ususret) 
 Amo! amo! Pod sjenu tog duba! 
    Odvež'te joj teški, oklop s grudi - 
    Pas razr'ješte - kacigu joj skin'te. - 
   
 (Posade ju na klupu od busena pod dub i hoće da učine, što Srdovlad reče.) 
 TEUTA 
 Manite se; meni ništa nije! 
    Odora mi lovska ništ' ne pači. 
    U moj ures da mi ne dirate! 
 SRDOVLAD 
 Nesv'jest, gospo, vratit bi se mogla. 
 TEUTA 
 Kakva nesv'jest? Mniš li, jer sam žena, 
    Ko u muhe da su meni sile? 
    Ja vas poznam, oholi muževi; 
    Dobit ćete nada mnom sad slavit. 
    Dijane mi! Tog junaka nema, 
    Da se s njime ne bih takmit smjela; 
    Ova pest već mnogi oklop skrši, 
    Tvojoj sličnu koji grud krijaše. 
    Pred drugimi vašom se hrabrošću 
    Ponosite, ali ne preda mnom. 
 SRDOVLAD 
 To ne b'jaše mojih r'ječi smiso. 
 TEUTA 
 Zaman se je preda mnom pretvarat; 
    Dobro poznam vaš oholi jezik. 
 SRDOVLAD 
 Prosti, gospo, ako te uvr'jedih. 
 TEUTA 
 Umorna sam - otpočinut želim; 
    I vi isto učinit možete 
    Tamo dolje u onoj dolini, 
    Punoj hlada, gdje nam konji pasu, - 
    Dok vas rog moj natrag ne pozove. 
   
 (Svi se naklone i otiđu.) 
 PRIZOR ČETVRTI. 
 TEUTA  i  DIMITAR. 
 TEUTA  (Dimitru, koji također pođe, sasvim umiljato) 
 Moga spasa ta se r'ječ ne tiče; 
    Grud ta nije stan nezahvalnosti. 
    Ostaj ovdje, ja te za to molim. 
    Što još dišem, zahvaljujem tebi; 
    Mrak užasni vjekovite noći 
    Moje nebo već zastirat poče, 
    Kad dobitan tvoj se mač zasv'jetli 
    I jasno se sunce opet vrati. 
 DIMITAR 
 Tvoja milost čin moj precjenjuje; 
    Što učini moje pesti sila, 
    Isto svak bi drugi učinio; 
    Tvoga oka čudotvorna vrata 
    K svakoj žrtvi kog da ne uspali? 
    Gdje je čovjek tako tupa duha, 
    Koj' za jednu tih zjenica zraku 
    Zrakâ sunca ne bi se odreko? 
 TEUTA  (za se, ganuta) 
   
 Sasvim drugo vidi mi se biće 
    Junak taj no ini njeg'va spola. 
    Ćut neznana grud mi obuzima, 
    Kad ga gledam, kad ga zborit čujem. 
    Tako mi je čudno - neobično - 
    Odmah bilo, kad ga prvom zgledah... - 
   
 (Utone u misli.) 
 DIMITAR 
 Da ne pačim? Misli te sal'jeću - 
    A i mira, pokoja ti treba. 
    Zato prosti - evo ja se d'jelim.  (Pođe.) 
 TEUTA 
 Što to reče? zašto me ostavljaš? 
 DIMITAR 
 Nisam smio tvojom se milosti 
    Koristiti, kad me zaustavi; 
    Znah bo, mira umornoj da treba. 
 TEUTA 
 Jednako si čedan i uljudan 
    Kano hrabar! Plemenita narav, 
    Prava r'jetkost, iznimka svog spola. 
    Dođi ovamo, - sviđaš mi se - bliže - 
    Jošte bliže; sjedni ukraj mene. - 
   
 (Dimitar k nogama joj sjedne, skine kacigu i upre oči u nju.) 
 DIMITAR 
 Milostiva ti si kao sunce, 
    Koje i sitnom dozvoljuje stvoru, 
    Da se grije u njegovih zrakah. 
 TEUTA 
 Ne, to nisu r'ječi za junaka, 
    Komu čelo takov ures diči, 
    Ko što tvoje brazgotina ova! 
    To je ures manji tek od krune! 
    Gdje ga dobi? 
 DIMITAR 
                          Uspomena to je 
    Najdražeg mi od svih mojih čina, 
    Kad pokorih puk nevjerni Visa, 
    Koji proti tebi, sv'jetla kruno, 
    Nezahvalan podić' se usudi; - 
    U tom boju ovu ranu primih. 
 TEUTA 
 Sad se sjećam; da ne bude tebe 
    U toj bici, pob'jediše oni; - 
    Bjesnio si kano lav ranjeni. 
 DIMITAR 
 Kako ne bih? Svetinju su moju 
    Kletom rukom porušiti htjeli! 
 TEUTA  (smiješeći se) 
 Ti govoriš s tolikim ushitom 
    Iz očiju takov plam ti s'jeva, 
    Da bih skoro vjerovat ti mogla - 
    Al' dosta je tih medenih r'ječi! 
   
 (Dimitar hoće da odgovori, Teuta preotme mu riječ:) 
   
 Ne govori; nisi l' bio u Rimu? 
    A vješti su u tome Latini! 
   
 (Umiljato.) 
   
 Sad pak kaži, kako da nagradim 
    Tvoju hrabrost, tvoje žrtvovanje. 
    Prve vlasti, srebro, zlato, biser, 
    Sve to stoji sad na izbor tebi. 
    Zašto šutiš? Slobodno govori. 
 DIMITAR 
 Naplaćen sam već u izobilju 
    Blagom zrakom od milosti tvoje. 
 TEUTA  (smiješeć se) 
 Za bitke si više se brinuo 
    Neg' za žene; jer ih zlo poznaješ; 
    Uzdaš li se u njihovu milost, 
    To je sunce prem nestalna neba, 
    Koje danom deset put se m'jenja; 
    Dok se sv'jetli, sunčati se treba, 
    Za trenutak - oblaci se zastre. 
 DIMITAR 
 Mojim danom drugog sunca nema! 
    Nestat će ih, mrkne li im ono. 
 TEUTA 
 Dosta već je laske. Ali kaži, 
    Odmah kaži, što za platu išteš? 
 DIMITAR 
 Ti zaht'jevaš; meni je poslušat. 
   
 (Ustane.) 
   
 Velika je smjelost, što ću tražit. 
 TEUTA 
 Što ustražiš više, to ja volim. 
 DIMITAR 
 Ja se jedva usuđujem reći. 
 TEUTA 
 Je l' od tako velike vr'jednosti? 
 DIMITAR 
 Od najveće za tvog vjernog roba. 
 TEUTA 
 Daj izreci! gorim, da saznadem! 
 DIMITAR 
 Pokloni mi dragocjenost ovu. 
   
 (Izvadi iz njedara rukavicu.) 
 TEUTA 
 Kako? To je moja rukavica! 
 DIMITAR 
 Od'jelo je one krasne ruke, 
    One silne i mogućne ruke, 
    Svi umrli kojoj nenavide, 
    Ne što žezlom ilirskime maše, 
    Nego, jerbo pokloniti može 
    Jedno srce, plemenito tako, 
    Da mu slično u umrlih grudih 
    Nikad jošte ni kucalo nije. 
 TEUTA  (koja ganuta slušaše Dimitrove riječi) 
 Da, da, to je ona rukavica, 
    Koja danas u bezdno mi pade. 
    U pogibelj baciti svoj život 
    Ti si mogo za sitnicu takvu? 
 DIMITAR 
 Nije l' tvoja rukavica bila? 
    Ovo srce pogibelji ne zna, 
    Straha ne zna, kada tebi služi. 
 TEUTA  (sa zadovoljstvom) 
 Prijazan si vele biću mome. 
 DIMITAR 
 Pitaj ribu, je l' prijazna vodi, 
    Pitaj pticu, je l' prijazna zraku; 
    Što je ptici zrak, a ribi voda, 
    To je pogled tvoga bića meni; 
    Elemenat to je, u kom živim. 
    Što je riba bez hlađane vode, 
    Što je ptica bez modroga zraka, 
    To sam i ja, odaljen od tebe. 
   
 (Teuta sve se više u njega zagleda.) 
   
 O privoli na tu moju prošnju. 
    Na grudih ću ovaj zalog sveti 
    Do posljednjeg nosit uzdisaja. 
    On će melem ranjenom bit srcu; 
    Nemoj dati, tužno da pogine... 
    Ne, ne, - ja ti čitam iz zjenica, 
    Tu utjehu uskratit mi nećeš! 
 TEUTA  (sasvim zaboravivši se) 
 Mogu li ti uskratiti išta? 
    Ali traži drugu još nagradu; 
    Ovaj poklon  kraljici  ne liči. 
 DIMITAR 
 Od  kraljice  ja ga ni ne tražim, 
    Ja ga ištem od dražesne  žene . 
    Nije kruna kraljičina bila, 
    Što me zan'je vratolomnom činu, 
    Nego  žene  čarobne dražesti. 
    Da seoske tebe kriju svite, 
    A ja da sam u grimizu rođen, 
    Poljsko  cv'jeće  da ti glavu resi, 
    A da  kruna  na mojoj se sv'jetli, 
    Prignuo bih kraljevsko koljeno 
    Pred ubogim djetetom iz sela 
    I krunu bih k nogam ti metnuo, 
    Ko što sada pred kraljicom klečim 
    Ubog vojnik mač svoj žrtvujući. 
   
 (Baci se na koljena pred kraljicu.) 
 TEUTA 
 O bogovi, što od mene biva? - 
   
 (Klone.) 
 DIMITAR  (ustane i pohiti k njoj) 
 Što te snađe? Lice ti probl'jedi - 
    Jedva dišeš - nesv'jest te osvaja - 
    Dopusti mi - da ti pas odr'ješim 
   
 (Hoće da to učini.) 
 TEUTA  (s naporom i sve to većim očajanjem) 
 Ostavi me - od'jeli se odmah - 
    Što si upr'o tako u me oči? 
    Ne gledaj me - tako ti bogova! - 
    Ti pogledi ko žeravke pale - 
    Izgorjet ću - otale - otale - 
 DIMITAR 
 Prije umr'jet, nego s ovog mjesta! - 
    Ti me ljubiš - to ne možeš tajit - 
    Ti si moja - bozi su svjedoci - 
    Nitko mi te više otet neće! 
   
 (Ogrli ju.) 
 TEUTA  (otrgne se iz njegova naručja) 
 Čista djevo, pomozi mi sada! 
   
 (Ustane, hoće da ode, ali posrće do grobnoga kamena, pred kojim iznemogne, i padne.) 
 DIMITAR  (koji ju slijedi) 
 Bozi su te odlučili meni! 
   
 (Spustiv se na koljeno prigne se k Teuti, da ju u naručje primi.) 
   
 Ti si pl'jen moj! Ja te smrti oteh! 
    Nu što vidim? Nenavidna vlasti, 
    Jadna smrti, nikad sita Srdo, 
    Ponavljaš li boj sa mnom opeta? 
   
 (Pipa ruke Teuti, u najvećem nepokoju:) 
   
 Mrzla, kano da ju smrt već taknu - 
    Ne, to ne sm'je smrt bit, ne sm'je, ne sm'je! 
    Da, to mora nesv'jest da je samo! 
   
 (Odveže joj pojas i mač otpaše.) 
   
 Eno vrutka! Po hlađanu vodu! 
 (Uzme kacigu u ruke i otrči.) 
   
 Štiti mi ju, blagotvorno nebo! 
 PRIZOR PETI. 
 TEUTA  (sama, začas došavši k sebi) 
 Gdje sam, bozi? 
   
 (Gleda oko sebe.) 
   
                          Ovaj grobni kamen? 
   
   
   
 (Čita:) 
   
 " Ovdje žena slobodna počiva" 
    Zlatne r'ječi! Vi nećete slagat! 
    Još ne padoh! Teuta sam jošte! 
   
 (Podigne se ponosno kao preporođena.) 
 PRIZOR ŠESTI. 
 TEUTA  i  DIMITAR 
   
 DIMITAR  (dotrči s vodom u kacigi) 
 Eto vode - 
 TEUTA  (prisusretne ga i baci mu kacigu ukraj) 
                          Ne trebam je više. 
    Ja sam jača, neg' što ikad bijah. 
    Gleđ ovamo. Čitaj ove r'ječi. 
 Ja sam ona , koja će počivat - 
    Zapamti si - pod ovim kamenom. 
 DIMITAR 
 Ne prkosi svemogućim bogom. 
    Vjeruj meni, tašt je ovo ponos, 
    Koj' iznova grudi tvoje diže, 
    Duh paklen je, koj' ti nenavidi 
    Sreći, narav za koju te stvori. 
    Istjeraj ga iz tog milog stana 
    I junaku pruži tvoju ruku, 
    Koj' posljednju svoje krvi kaplju 
    Za sreću je gotov prolit tvoju. 
    Slasti ima, nu i trha kruna; 
    Razd'jel'mo ju - o pruži mi ruku - 
    Trhe meni, slasti tebi, dušo! 
 TEUTA  (poslije stanke, sasvim mirno) 
 Čuj me, Dmitre! Čar iščeznu jurve, 
    Koj' uzbuni moga srca bilo, 
    Ja slaboću moju tajit neću: 
    I sada je momu oku mila 
    Tvoga lika skladnost, a uhu mi 
    Tvoga glasa zvuk i sad je sladak; 
    Nu sad mirno krv mi u žilah teče, 
    Da lupinu d'jelit mogu od jezgre. 
    Tvojih čina i r'ječi površje 
    Čarobno je, kao slika duge; 
    Nu tog pasa od šarenih boja 
    Što je temelj? Voda, ništa drugo. 
    Ti dva puta u jednome danu 
    U pogibelj za me život baci; 
    Al' tko može dokazati meni, 
    (Kako kažu tvoje slatke r'ječi), 
    Da si ti to za ženu Teutu 
    Učinio, a ne za kraljicu? 
    Šuti; r'ječi tuj ne vr'jede ništa. 
    Koja svrha vas muževe nuka 
    Tako silno kao svjetlost krune? 
    Što učini, da si učinio 
    S plaštem kraljskim, s krunom oko čela, 
    Pred očima posm'ješnoga sv'jeta 
    Otrla bih napis s moje rake. 
    Očitujem, da bih bila kadra 
    Tebe radi i to učiniti; 
    Jer ne vidjeh slična ti još muža; 
    Nu ja nisam nesmotreno d'jete, 
    Čast mi valja više nego sreća. 
    Teuta sam; umr'jet volim, nego 
    Da na podsm'jeh budem muškoj glavi! 
    Zato 
   
 (Smiješeći se:) 
   
                Dok ti ne zasv'jetli kruna 
    Vrh tjemena, moj viteže hrabri, 
    Rukavica nagrada ti budi, 
    Ruka pako, kad postaneš kraljem! 
 DIMITAR 
 O ne traži, što je nemoguće! 
 TEUTA 
 Tražim samo, ti što tražio si. 
   
 (Zatrubi u rog.) 
 DIMITAR 
 Omekšaj se; o čuj glas ljubavi! 
 TEUTA 
 Moju pratnju, gdje dolazi, čujem; 
    Sreću tvoju i čast moju pazi. 
   
 (Mač opaše i kacigu metne na glavu.) 
 PRIZOR SEDMI. 
 PRVAŠNJI  i  KRALJIČINA PRATNJA. 
 JEDNA DVORANKA 
 Sjajna kruno, što je tvoja volja? 
 TEUTA 
 Da se konji osedlaju odmah. 
    Lov je svršen; znak neka se poda, 
    Da se lovci kući vratit mogu. 
    Sada hod'te - odmah ću za vami. 
   
 (Svi se naklone i otiđu.) 
 PRIZOR OSMI. 
 TEUTA  i  DIMITAR. 
   
 (Odasvud čuju se zvuci lovskih rogova.) 
 TEUTA  (kad se svi odijele, Dimitru) 
 Ti izbriši iz pameti svoje 
    Mnogokobnu zgodu toga sata. 
    Milostiva, bit ću ti kraljica 
    Unapr'jeda, ali ništa više. 
   
 (Pođe, ali Dimitar joj put prepriječi.) 
 DIMITAR 
 Ostaj, ostaj; ne, ne, ti me ne sm'ješ 
    Bez utjehe tako ostaviti! 
 TEUTA 
 Zar su stvoru, kog nizina rodi, 
    Komu krila priroda uskrati, 
    Nam'jenjene sunčane visine? 
    Niti r'ječi! Da četnike svoje 
    Ne pozovem, neka ti pokažu, 
    Kolik prostor kralja d'jeli od roba. 
   
 (Otiđe.) 
 PRIZOR DEVETI. 
   
 DIMITAR  (sam) 
 Što to reče? Progutaj me, zemljo! 
   
 (Baci se na tle.) 
   
 O sakrij me ispred tog prikora, 
    O sakrij me ispred te pogrde! 
   
 (Začas podigne se na koljeno.) 
   
 Kakov prikor! Kakova pogrda! 
    Pa rad česa? što se ne savija 
    Zlatni obruč oko toga čela! 
    Tu okrugu od žutoga kova 
    Zar ne može nitko steć na sv'jetu, 
    Osim koj se od kraljice rodi? 
 (Promišljava.) 
   
 Čvrstoj volji što nije moguće! 
   
 (Ushićen skoči na noge.) 
   
 Kruna mora resit ovu glavu, 
    Skovali ju isti zli duhovi 
    Na nakovnju samog Crnoboga! 
   
 (Otrči.) 
   
                  (Zastor padne.) 
 
 
 ČIN TREĆI. 
 PRIZOR PRVI. 
 Soba Dimitra Hvaranina u Skadru. 
   
 DIMITAR  i  MUČIMIR. 
   
 Dimitar sjedi pokunjen; Mučimir ulazi u putnoj haljini. 
 DIMITAR 
 Vjerni druže, praštaš li se sa mnom? 
    Ja se na te oslanjam sasvime; 
    Svrši točno sve, što ti naložih; 
    Putovo mi zdravo! 
 MUČIMIR 
                          Ti me poznaš. 
    Postupat ću kano i dosada. 
    Kada naši kod Zadra gusare, 
    Ja po vodah Neretvanskih brodim; 
    Kada pako opazim, da plovi 
    Put Neretve koj zalogaj masni, 
    Kreći jedra, na drugoj sam strani! 
    Što je sunce i mjesec na nebu, 
    To će biti, dok sam tvoj doglavnik, 
    Kraljičini i gusarski brodi 
    Na pučini sinjega nam mora: 
    Zv'jezde, što se nikad ne sastaju; 
    Kad izađe jedna, druga zađe. 
    Tako mogah kraljici dojavit: 
    Nigdje traga od gusarskih lađa. 
 DIMITAR 
 I pravo si udesio tako. 
    Braći k hljepcu pripomoći, kojoj 
    Goli kamen sva je djedovina, 
    Nij' zločinstvo; ja to djelo hvalim. 
    Njim' je more jedino bogatstvo, 
    I ovo im oteti iz ruku 
    Okrutnost li nije i grjehota? 
    Njihov zanat nije razbojništvo; 
    Pošten boj je, koga oni biju 
    S dušmaninom oružanim dobro. 
    Sred valova nema gusta grmlja, 
    Iza koga nasrtat bi mogli 
    Iznenada na putnike mirne. 
    Bez prevare tu je boj očiti, 
    Tu se kaže čelo proti čelu; 
    Komu sreća, njemu pl'jen i slava. 
 MUČIMIR 
 Tako jeste. Slobodno je more. 
    Kog ne straše smrtne pogibelji, 
    Njegovo je, on mu gospoduje. 
    Riba, lađa, sve što na njem plovi, 
    Nagrada je smjeloga mornara, 
    Ko plod zemlje onog, koj ju ore. 
    To bi kod nas običaj odnjekad; 
    Razbojništvom da taj posao zove 
    Naša kruna, prvi put je sada. 
 DIMITAR 
 Tko ju nosi! Žena! Što ćeš više? 
 MUČIMIR 
 Dosta reče. O sramote naše! 
    Prestraši ju pusta vika Rima. 
 DIMITAR  (uzme pismo sa stola i čita ga Mučimiru) 
 Zato evo odluke joj nove: 
    "Nek se strogo progone gusari! 
    Smrt svakomu, koji trgovce pl'jeni." 
    Nu što ćemo? Mi smo podložnici, 
    A kraljica, žalibože, ona. 
    Pred sv'jetom se kazati moramo, 
    Njenu volju ko da svršujemo; 
    A pomagat u potaji braći, 
    Dok nam bolje ne osvane doba. 
 MUČIMIR 
 Bog te živi; jao što kralj nam nisi! 
    To je želja svakoga mornara, 
    To je želja svakoga vojnika. 
    Tko ne pozna pest, tko srce tvoje! 
 DIMITAR 
 Žao mi je nesretnika naših! 
    Zato, druže, molim te opeta, 
    Štedi braću kano i dosada. 
    Najmiliji od svih poglavica 
    Ti si meni, zato tebe stavih, 
    Da uza me brodovljem upravljaš. 
    Ti si dobar, smion, vješt i mudar; 
    Ja polažem u vjerna ti prsa 
    Bez bojazni svaku tajnu moju. 
 MUČIMIR 
 Bolje nije ni u tvojih skrita! 
 DIMITAR 
 Ali već je vr'jeme, da odjedriš. 
    Putuj sretno, bozi te pratili! 
 MUČIMIR 
 S bozi osto, dobri moj gosparu! 
    A ja za te i u smrt sam spreman! 
 PRIZOR DRUGI. 
   
 DIMITAR  (sam, baci se skrušen na stolicu) 
 Strašna strasti, na što me dovede! 
    Gr'ješan put je, po kojem sam pošo; 
    Sve se buni u prsiju mojih, 
    Kad pomislim samo na to, vajme! 
    Crne misli, otale od mene! 
    Ne muč'te me! Mogu li inače? 
    Umir'te se, valovi u njedrih; 
    K mojoj svrsi drugog puta nema. 
    Napr'jed! napr'jed! kruna mi se sm'ješi! 
    Nu zavičaj? Ilir u verigah? 
    Pak po tebi, Dmitre, u verigah? 
    Svaka kaplja u žilah mi stine - 
    Ali ne, ne, kad dokučim svrhu, 
    Odmah, odmah, baciti ću krinku - 
    Što razorih, krasnije podići. 
    Ti ćeš cvasti kao nikad jošte, 
    Otadžbino, ispod moga štita! 
    Kad mač rimski, što zaht'jevam, svrši, 
    Skršit ću ga, ko stvar nekorisnu; 
    Zemlju gazit stran gospodar ne sm'je, 
    Gdje će kosti počivati moje! 
 PRIZOR TREĆI. 
 MARKO  i  PRVAŠNJI. 
 MARKO 
 Je l' otišo? nađoh li te sama? 
 DIMITAR  (ustane) 
 Sasvim sama. 
 MARKO  (potiho) 
                          To su rimski gosti; 
    U potaji kroz vrt ih uvedoh, 
    A ilirskim prekriti su ruhom. 
 DIMITAR 
 Da ničije ne vidje ih oko? 
 MARKO 
 Ne, ničije, osim mjesečevo; 
    Da, i moje. 
 DIMITAR 
                          Jedno izdat može. 
 MARKO 
 Ko da ne znaš, tko mi otac bješe? 
    U žilah mi teče krv latinska, 
    A Rimljanke sisao sam ml'jeko. 
    Koja slast bi bila meni gledat 
    Pokorenu tu barbarsku rulju, 
    Veličanstvo koja moga roda 
    Bez kazne je gazila dosada. 
 DIMITAR  (razjaren pođe prama njemu, ali se smiri) 
 Dovedi ih. 
   
 (Marko ode.) 
 PRIZOR ČETVRTI. 
 DIMITAR  (sam) 
 Ustrpi se, ustrpi se, srce! 
    To od jedne čuti moram sluge? 
    Plivat mi je, kad u vodu skočih! 
   
 (Čuju se koraci izvana.) 
   
 Idu? Krinko, sakrij obraz pravi. 
   
 (Pođe nasusret.) 
 PRIZOR PETI. 
 PRVAŠNJI, KAJO  i  LUCIJO KORUNKANCI. 
 DIMITAR 
 Dobro došli, sjajni rimski gosti! 
 KAJO 
 Zdravo, Dmitre! 
 LUCIO 
                          Uv'jek prijazni ti 
    Višnji bili! 
 DIMITAR 
                Sveđ nek cvjeta više 
    Grad Kvirita, koj vas meni šalje! 
 KAJO 
 Mi smo prvi poslanici Rima - 
    Očitujem stidom, - koje krije 
    Gluho doba i barbarske svite. 
 LUCIO 
 Sreća sv'jeta žrtvu tu zaht'jeva. 
 KAJO 
 Starješinstvo rimskoga naroda 
    S prijaznošću primi tvoja pisma, 
    Koja tajno poslao si njemu. 
 DIMITAR 
 Holost žene, koja puka svoga 
    Divlje ćuti, mjesto da ih taži 
    Još potiče, da taštine svoje 
    Zadovolji nikad site želje, 
    I naresi gusarskim se pl'jenom, 
    Podnositi dulje nisam mogo 
    Sve užase, koje motrit morah, 
    Vjerno pisah u listovih mojih; 
    A poso je mogućnoga Rima 
    Mačem štitit čovječanska prava. 
 KAJO 
 Rim ti svoje prijateljstvo nudi 
    I obriče krunu tvog naroda, 
    Ako bozi, zaštitnici Rima, 
    Teuti ju sa tjemena skinu. 
    To zavitak ovaj ti svjedoči. 
   
 (Preda mu zavitak) 
 DIMITAR 
 Od radosti grudi mi se šire, 
    Što za čine moje dopade me 
    Prijateljstvo prvoga naroda; 
    Većeg blaga ova zemlja nema! 
 KAJO 
 Starješinstvo i narod Rimljana 
    Još to više tvoje trude c'jeni, 
    Što odnjekad bjehu već Iliri 
    Trn u oku našoj moćnoj vlasti; 
    Nu zemljišta ležaj nepoznani, 
    Struk gigantski njihovih tjelesa, 
    U zjenicah smrtonosna vatra, 
    Sila pesti, ratobornost divlja 
    I prignuće k slobodi bez mjere 
    Već podignut mač nam zaustavi. 
 DIMITAR 
 Spustite ga na njihove glave, 
    I on će ih skršiti bez sumnje. 
 KAJO 
 Tako ne mni naše starješinstvo; 
    Jošte uv'jek ratu se uklanja. 
    Mi smo od njeg poslani ovamo, 
    Da zasada raspru sa kraljicom 
    Dobrom r'ječju kušamo utažit. 
 DIMITAR 
 Tašte želje, izgubljeni trudi! 
    Vi Teutu slabo poznajete: 
    Obećat će, koliko vam drago, 
    Nu ničesa držati vam neće, 
    Ona će vam zborit o naredbah, 
    Koje izda, da skrši gusarstvo: 
    Puste r'ječi, ništa nego r'ječi! 
    Ako svojih građana imanje 
    Osigurat želi straješinstvo, 
    Onim samo putem ići mora, 
    Koji ja mu u pismih pokazah; 
    Drugih staza ovdje ne imade. 
    Toj nevolji mač je l'jek jedini. 
    Pred oholu stup'te razbojnicu 
    I rat smrtni nav'jestite njojzi. 
    Ako svoje razbojničke lađe 
    Sve do jedne ne predade vatri; 
    Rat svjetujem, samo rat, Rimljani! 
 LUCIO 
 Mi nemamo punovlašća tomu. 
 KAJO 
 Ne možemo rata joj nav'jestit. 
 DIMITAR  (začas) 
 A to barem pr'jetite joj ratom. 
    Možebiti da ju plaši pr'jetnja. 
    I ja hoću pripomoći tomu; 
    Pozvala me k sebi radi v'jeća, 
    Koje sutra skupiti se ima, 
    Da sasluša tegobe i tužbe, 
    Koje Rim na vaša usta vapi. 
    Živo ću joj moć rimskoga orla 
    Slikovati i sve pogibelji, 
    Koje pr'jete njoj i njenoj zemlji 
    Ako pravde ne usliša glase. 
    Možebiti to će ju uzdrmat; 
    Ali sve je propalo, pelina 
    Ako sutra vi ne um'ješate 
    U vaš govor. Oštar budi jezik, 
    Ohol pogled, burno vaše čelo. 
    Ohološću oholost se krši. 
    Zapov'jedat Rimu se pristoji. 
 KAJO 
 Sl'jedit ćemo tvoje mudre svjete; 
    A u Rimu upr'jet ćemo snažno, 
    Da sklonemo na rat starješinstvo. 
 LUCIO 
 Jurve vidim pokrajine ove 
    Pod moćnimi rimskog orla krili; 
    A na tvojoj, vr'jedni prijatelju, 
    Rusoj glavi sjaj kraljevske krune! 
 PRIZOR ŠESTI. 
 PRVAŠNJI  i  MARKO 
 MARKO 
 Već se zače glas razl'jegat ševe: 
    Još vas mogu, ko što vas uvedoh, 
    Izvest, da vas nitko ne opazi, 
    Što zamalo neće biti moguće. 
 KAJO 
 Gotovi smo. Bozi s tobom, Dmitre! 
    Pred Teutom srest ćemo se sutra. 
 LUCIO 
 Obl'jetali bogovi te Rima, 
    Komu vr'jediš građaninom biti. 
 DIMITAR 
 Vjerno ću mu uv'jek služiti. 
   
 (Rimljani otiđu s Markom.) 
 PRIZOR SEDMI. 
   
 DIMITAR  (sam, razmota zavitak i gleda u nj) 
 Rat, rat samo! i kruna je moja! - 
    Nu Rimljani malo kažu želje 
    Sa Iliri zametnuti kavgu; 
    Lisičje su naravi, ne lavlje. 
    Al' njihova što me smeta volja? 
    Ja rat trebam, i rat biti mora! 
    Jeste l' čuli, vi gospodo sv'jeta? 
    Otvorite vrata boga Jana, 
    Bac'te koplje put ilirskih kraja! 
    Rat imate - rat, građani rimski! 
    Na oružje! Dmitar tako hoće! 
   
 (Otiđe.) 
 PRIZOR OSMI. 
 Soba kraljičina. Sunce baš izilazi. 
   
 TEUTA  (sama) 
 Pomalja se sunce. Nebo - zemlja - 
    Sve crveno - ko krvlju oblito! 
    Strašna bojo, zašto me progoniš? 
    Kuda da se sakrijem od tebe? 
    San, koji je utočište b'jednih, - 
    Koj gladnikom obilate stole 
    A slobodu sužnjikom poklanja, 
    I on se je zakleo prot' meni. 
    Na snu vidim, gdje krvavi vali 
    Krše stupe mojega pr'jestolja; 
    A uza me uv'jek ona slika, 
    Tako mila i strašna zajedno! 
    Hvaranine - tko te je poslao? 
    Dobrotvorni ili zli bogovi? 
    Ja te vidjeh već jedared u snu, 
    Kako si mi krunu s glave trgo; 
    Nu drugi put iz krvave r'jeke 
    Kako si mi vraćao ju opet; 
    Ah, koja je prava ti prilika? 
    Jesi l' čuvar meni il' pljenitelj? 
    Ah, Teuto, je l' do toga došlo? 
    Sunce sija, pak sumnjaš o danu? 
    Ne rinu li on te u sramotu? 
    Ne vrve li još gusari svuda 
    Moga mora po valovih sinjih? 
    On ne haje za poštenje moje, 
    Razbojnicu od mene učini! 
   
 (Ide k stolu i premeće njeke hartije.) 
   
 Ove tužbe nisu bez temelja. 
    Ah, što dvojim? to je očevidno: 
    Najgori je mojih podložnika 
    I slaboće srca moga svjedok! 
   
 (Očajna spusti se na stolicu i rukom krije lice.) 
 PRIZOR DEVETI. 
 DVORANKA, GROMOVID  i  PRVAŠNJA. 
   
 DVORANKA  (koja starca za ruku vodi) 
 Napr'jed, starče! Ovdje je kraljica. 
 TEUTA  (kao iz sna) 
 Tko me traži? - A, ti si to, starče? 
    Što te s tvojih dovodi visina, 
    Sveti oče, u tu dol nezgoda? 
    Je l' te starost sa strmih vrhova, 
    Gdje ti gn'jezdo sn'jeg i bura savi, 
    Odagnala u raskošne grade? 
    Je l' jedared i to holo srce 
    Oćutilo, da u grudih bije 
    Samo slaba smrtnoga čovjeka? 
 GROMOVID 
 Prot' naravi nikad se ne borih; 
    Nu ne htjedoh rob da budem strasti. 
    Svjetlost dvora i dražesti časti 
    Ništetne su obmane, od kojih 
    I od sv'jeta izrođena, gr'ješna, 
    U gorske se davno sakrih luge, 
    Muž slobodan u narav slobodnu. 
    Tuj upoznah starca, koj' pol v'jeka 
    Već sproveo bješe u pustinji 
    I svjetskog se očistio kala. 
    On vjetara jezik poznavaše, 
    Poznavaše jasne zv'jezda čete, 
    Žubor ptica i tečaj oblaka, 
    I u tamu budućih vremena 
    Daleko mu prodiraše oko. 
    On se davno k bogovom preseli, 
    A baštinik njeg'va znanja ja sam. 
    Vjeru dadoh na samrti njemu, 
    Da, kad vidim, da pogibelj pr'jeti 
    Momu rodu,  o tom ga izv'jestim. 
    Sada s mojih silazim planina 
    I kažem ti: Glavo moga roda, 
    Nad tobom se digoše oblaci. 
    Oganj hudi, koj' u sebi nose,   Razorit će tvog pr'jestolja stupe, 
 Gnjev bogova ako ne utažiš, 
    Nebrojena koga upališe. 
    Bezakonja grješnog naraštaja. 
 TEUTA 
 Koj je temelj tvoje kobne slutnje? 
 GROMOVID 
 Sveti oganj, koj' da hranim primih 
    Iz desnice moga učitelja, 
    I koj ljetâ buram prkosjaše, 
    Tihim danom netom se ugasi. 
    Strah i užas srce mi obuze - 
    Kad nad glavom čudni zamne glasi. 
    Oči dignem; što ugledah b'jedan! 
    Sunce tamna sakrila koprena, 
    S južne strane golem prši oro 
    I klikćući na sivog sokola, 
    Vjernog druga mog samotnog žića, 
    Zaleti se i nemilim kljunom, 
    Prijeno što luk pograbit mogoh, 
    Da od smrti obranim ljubimca, 
    Iščupa mu iz njedara srce; 
    Krvavo mi k nogam pade truplo. 
    Skameniv se nepomičan stajah, 
    Dugo oči upirah u žrtvu; 
    Tada sleti jedna iskra s gora 
    I razsv'jetli noć mojega duha. 
    Jasno svanu pred mojim očima, 
    Što događaj ovaj strašni kobi, 
    I budućnosti zavičaja čitah 
    U krvavih obilježjih njeg'vih. 
    Svi užasi, sve krivnje mog roda 
    Iziđoše pred poglede moje 
    Iz tamnoga krila uspomene. 
    Glas zločinstva, koja neprestano 
    Na krvavih našeg mora valih 
    Bez ikakve rađaju se kazni, 
    I do stana mog samotnog dopr'je. 
    Pak pomisliv na takove ljage, 
    Plačuć klikoh:  Puna jur je mjera; 
    I sudbinu mojega sokola   D'jelit mora rod, sred kog se rodih,   Ako užas taj se ne dokine. 
 TEUTA 
 Umiri se: ja to već odlučih. 
    Da još traje, što me gnjevom puni, 
    Hvaranin je samo krivac tomu, 
    Koj' ne svrši zapov'jedi mojih. 
 GROMOVID 
 Taj zločinac neka kažnjen bude. 
 TEUTA  (razjarena) 
 Glavu ću mu Rimljanom baciti. 
 GROMOVID 
 To učini, veledušna ženo, 
    Zaklinjem te pepelom tvog oca! 
    Žrtve traži gnjev pravedni Rima; 
    Ništa, kćeri, nemoj propustiti, 
    Da utažiš grud mu razdraženu. 
    Samo rata čuvaj se s Rimljani. 
 TEUTA 
 Ja se mača ne bojim rimskoga, 
    Ljagu samo da operem hoću. 
 GROMOVID 
 Bogovi su, u kojih je ruku 
    Sreća rata, a ti pravdu ljube, 
    Koja nije sad na našoj strani. 
    O, uspregni tvojih strasti silu. 
    I za jedan žrtvuj časak samo 
    Tašti ponos sreći tvoga puka. 
    O kraljice! to da te svjetujem, 
    Amo svoje upravih korake; 
    Sad odlazim. Ja svoje učinih. 
 O, pomisli na južnoga orla 
    I sokola raskidane grudi! 
   
 (Otiđe svečano; kraljica zapanjena za njim gleda.) 
 TEUTA  (poslije duga muka dvorkinji) 
 Pošlji odmah stražu po Dimitra, 
    Neka mi ga ovamo dovuku! 
    Valjda sluti, što ga ovdje čeka, 
    Kad mi tako dugo izostaje. 
 DVORKINJA 
 Još je rano; nu evo ga uprav 
    Gdje dolazi. 
 TEUTA 
                Ostavi nas same. 
    A neka se oboruža straža 
    I u mojoj nađe se blizini. 
   
 (Dvoranka otiđe.) 
   
 On past mora! to je odlučeno! 
 PRIZOR DESETI. 
 DIMITAR  i  TEUTA;  zatim  JEDAN DVORANIN. 
 DIMITAR 
 Sv'jetla kruno, evo tvoga sluge, 
    Koji čeka zapov'jedi tvoje. 
 TEUTA 
 One tebi prazan zvuk su samo. 
 DIMITAR 
 Iz očiju gnjev ti, vidim, plamti: 
    Ocrnjen sam kod kraljice moje! 
    Tko mi ote mojih dana sunce, 
    Moje gospe milost? 
 TEUTA 
                          Tvoji čini! 
 DIMITAR 
 Oni nisu malo doprin'jeli, 
    Što se trese sv'jet pred tvojim žezlom. 
 TEUTA 
 Istina je, jer po njih postadoh 
    Razbojnicom! 
 DIMITAR 
                          Tko da se usudi 
    Tolik prikor navrć' mojoj gospi? 
 TEUTA 
 Rim, sv'jet, sama. 
 DIMITAR 
                          Obmana te sl'jepi. 
 TEUTA 
 Odveć dobro izdajstvo ti vidim. 
    Kako svrši zapov'jedi moje 
    Vjerni sluga? 
 DIMITAR 
                          Uv'jek točno, gospo! 
 TEUTA 
 Je l' sigurnost na naših valovih? 
 DIMITAR 
 Svikud ruka pravde ne doseže. 
 TEUTA 
 Nu tebe je, zlotvore, dosegla; 
    Koju meni nanese sramotu, 
    Tvoja kleta krv oprati mora! 
 DIMITAR  (sasvim mirno) 
 Ti zaht'jevaš - nek isteče dakle - 
    Evo noža - evo prsi, udri! 
   
 (Izvuče nož iz korica, pruži joj ga i prsa raskrije.) 
 TEUTA  (razjarena do bjesnoće trgnu mu nož iz ruku) 
 Ovo glumstvo izbavit te neće; 
    Ta ti hitrost za rukom ne pođe. 
    U vatru si mjesto vode ulja, 
    Kratkovidi luđače, ulio. 
    Posljednja je ovo tvoja igra, 
    Koju sa mnom igrat se usudi! 
 DIMITAR  (sasvim hladnokrvno) 
 Što okl'jevaš! prolij krv omrzlu! 
 TEUTA  (bijesneći) 
 Po drugi put nećeš me nukati! 
    Ili misliš, da nada mnom imaš 
    Moć toliku, da možeš bez kazni 
    Rugati se momu veličanstvu? 
    No da vidiš, ponosni hvastavče, 
    Koji misliš, da se titraš mnome, 
    Kako mi je život tvoj bez c'jene, 
    I jedared da pokažem sv'jetu, 
    Koji mojim ljubimcem te drži, 
    U Teuti kako se prevari, 
    Tvojom krvi okaljat se hoću! 
    Umri dakle, kleta izdajice! 
   
 (Nožem nasrne na Dimitra, koji joj mirno prsa pruži: no u istom trenutku, kao nevidljivom rukom odrinuta, odstupi s užasnim klikom, i nož joj iz ruke padne.) 
   
 Ti čarobno nosiš sobom bilje - 
    Tvoja grud je mastmi namazana 
    Iz vilinskog kotla; njoj naudit 
    Mač ne može - podignuto nado 
    Od njezina površja odskače. 
 DIMITAR 
 Da je ova kano svaka druga 
    Grud ranjiva, vidjeti ćeš odmah. 
    Čemu život, kad mrziš na mene? 
    On je meni tegoban, nesnosan! 
   
 (Podigne s tla nož i hoće da se probode.) 
 TEUTA  (pohiti k njemu i zadrži mu već podignutu desnicu) 
 Bogova ti! Što si nakanio? 
 DIMITAR 
 Tvoju volju izvršit, kraljice! 
 TEUTA  (tresući se) 
 Baci ukraj strašno to oruđe. - 
 DIMITAR 
 Ta ti reče prije trena istom - 
 TEUTA 
 U vrućici, u bjesnilu rekoh! 
   
 (Zagleda se u nj.) 
   
 Ne, ne, lagat ne može to oko. 
    Zlih imade na tom sv'jetu ljudi: 
    O, kako sam uslišat ih mogla! 
    Ti si nevin, ja ne sumnjam o tom. 
 DIMITAR 
 Bozi, koji čitaju u srcih, 
    Znadu, moje kako gori za te. 
    Pa kako bih ja okaljat mogo 
    Mojih grudi svetinju, moj uzor? 
    Neprijatelj sâm bih sebi bio; 
    Ne, ne, tvoja slava je i moja! 
    Niti trunka ne trpim na njojzi; 
    Kano plamen, koj' mi grudi grije, 
    Tako čista mora biti ona! 
              Neću kazat, da po koji gusar 
    Na vodah se naših ne nalazi. 
    Bez kukolja žito gdje imade 
    I bez pljeve? Što je još izašlo 
    Savršena iz čovječjih ruku? 
    Da sam čovjek, to je moja krivnja. 
    Tko sv'jet hoće da pravedno sudi, 
    Ne smije ga po njegovih činih, 
    No po htjenju sudit njegovome; 
    To u mene uv'jek dobro b'jaše. 
    Koj' me tebi drugačije kaže, 
    O, vjeruj mi, prijatelj je Rima, 
    I, podmićen zlatom njeg'vim, hoće 
    Da te liši najvjernijeg sluge. 
    Ti ne poznaš te Rimljane jošte - 
    Među njimi ja boravljah dugo - 
    Ja im narav, ja im poznam svrhu. 
    Oni stazom jednakom ne idu; 
    Svako sredstvo njima je povoljno, 
    Ako samo vodi, kamo teže. 
 TEUTA 
 Tako svak mi o njih pov'jedaše. 
 DIMITAR 
 Nikad nije lice im bez krinke. 
    Narod, komu razbojstvo je temelj, 
    Na progonstvo, na nepravdu viče 
    I žesti se za sigurnost sv'jeta. 
    To je samo koprena, pod kojom 
    Oni kriju svoju narav vučju. 
    Nisu l' oce njihova koljena 
    Prsi divlje vučice dojile? 
    Sveđ rastuća naša moć im pači: 
    I kor'jenje presjeći joj žele. 
 TEUTA 
 Neka samo pokušaju sreću! 
 DIMITAR 
 Bez mjere je oholost njihova. 
    Osim sebe nikoga ne štuju, 
    Sve ostalo preziru, zameću. 
    Vidjeti ćeš nesnosne hvastavce, 
    Kako tamjan sami sebi kade, 
    Inih puka veličanstvo gaze 
    I za roblje smatraju im kralje; 
    Vidjeti ćeš: svaka r'ječ i pogled 
    Poruga će i podsm'jeh će biti. 
 TEUTA  (ponosna) 
 Pred pr'jestoljem mojim će oni 
    Prom'jeniti slične običaje. 
 DIMITAR 
 O, da gnjev ti taj uklonit mogu! 
    Veličanstvo moje gospe što je 
    Pred očima tih bezobraznika? 
    Najprostija sluškinja u Rimu, 
    O, vjeruj mi, veće im je c'jene! 
   
 (Kao da se raspalio.) 
   
 Nu na tvojem ja da sjedim mjestu, 
    Bezočnost bi platili mi svoju! 
    Tko nogama moja prava gazi, 
    Čemu prava njeg'va ja da štedim? 
 TEUTA 
 O, ne boj se, Teuta si ne da 
    Okaljati jasnost svog pr'jestolja. 
 DIMITAR 
 Rat je bolji od sramotna mira; 
    A nam rata bojati se nije. 
    Ne kažu li u raskošnom Rimu, 
    Da pogledi ubijaju naši? 
    Što će stoprv radit naše str'jele? 
    Treba da se s nami upoznaju. 
    Pak će drhtat od našeg junaštva. 
 TEUTA 
 Uprav zboriš ko iz moje duše; 
    A ja sam te, o bogovi! mogla 
    Skrvniteljem držat moje slave? 
    Nagla krvi i lakoumnosti, 
    Kamo ste me dotjerale skoro? 
    Postiđena stojim pred tobome. 
    Čim da zbrišem toliku nepravdu? 
 DIMITAR 
 Ne dvoj više o mojoj vjernosti; 
    Ja ne tražim drugo, to je dosta. 
 DVORANIN  (uniđe) 
 Sv'jetla kruno, poslanici Rima 
    I skupljeno već te čeka v'jeće. 
 TEUTA 
 Nek tjelesna napr'jed stupi straža 
    S jasnim društvom dvoranika mojih; 
    A ja ću se ukazati odmah. 
 DVORANIN 
 Gotova je pratnja već da pođe. 
 TEUTA 
 Na polazak daj znamenje dakle. 
   
 (Dvoranin otiđe.) 
 DIMITAR  (za se) 
 Dospio je udesni trenutak! 
   
 (Izvana se čuje znak trubalja.) 
 TEUTA 
 Tvoju ruku pruži mi, viteže, 
    U dvoranu ti ćeš me pratiti: 
    To je malen znak moj pokajanja 
    I odgovor tvojim protivnikom. 
    Nek ih mori srdžba, prikor, zavist; 
    I više su zaslužili oni. 
 DIMITAR 
 (pruži joj desnicu) 
   
 Za smrtnika to je odviš sreće! 
   
 (Otiđu zajedno. Prizor se promijeni.) 
 PRIZOR JEDANAESTI. 
 Kraljevska dvorana veličajno urešena. Na desnoj strani stoji kraljičino prijestolje, uz koje se vijećnici postaviše. Na lijevoj rimski poslanici sa svojom pratnjom. Za njimi, kao što i na drugoj strani za vijećnici, na stolicah amfiteatralno podignutih vidi se mnoštvo puka, koji se sveudilj jošte kupi. Dno kazališta prikazuje otvoren doksat s izgledom na jezero Skadarsko, na kojem se mnogi brodovi nalaze, a među njimi rimska galija. Ona se poznaje po svojoj veličini i pozlaćenom orlu, koji se na kljunu lađe nalazi. 
   
 KORUNKANCI KAJO I LUCIJO, ILIRSKI SAVJETNICI, PUK ILIRSKI, 
    PRATNJA KORUNKANACA. 
 LUCIO  (nestrpljivo) 
 Da Teuta čeka nas, mnijasmo; 
    Da ih sluge isprimaju, tomu 
    Nisu vični poslanici Rima. 
 STARI SAVJETNIK 
 Vaše r'ječi vr'jeđaju žestoko; 
    Nu vas štiti gostoljublje sveto. 
 KAJO 
 Ili bolje strah od rimskog orla. 
 STARI SAVJETNIK 
 Naše grudi straha ne poznadu. 
 VIŠE GLASOVA IZ VIJEĆNIČKOGA ZBORA 
 (razjareno) 
   
 Nečuvena je to bezobraznost! 
 STARI SAVJETNIK 
 Tiho, braćo: r'ječi nisu mači. 
   
 (Rimljanom:) 
   
 Vi se pako malko ustrpite, 
    Odmah će se ukazat kraljica, 
    Da sasluša, što su želje vaše. 
    Ali ja vas svjetujem, taj jezik 
    Da pred njenim prom'jenite licem; 
    Priviklo joj uho nije njemu. 
 KAJO 
 Morat će se priviknuti dakle. 
 LUCIO 
 Njojzi se je, ne nam prilagodit. 
   
 (Nemir među savjetnici.) 
 STARI SAVJETNIK 
 Vi drzovit jezik govorite. 
 KAJO 
 Samo taj se Rimljaninom pristoji. 
 STARI SAVJETNIK 
 Naša gospa trpjeti ga neće. 
 LUCIO 
 Ako može, nek nam ga zabrani. 
 STARI SAVJETNIK 
 Kada nado uz kremen se bije, 
    Iskre skaču, iz iskara vatra. 
 KAJO 
 Mi ćemo ga prije razlupati, 
    Neg' mu plamen iz živca zabukti. 
 DRUGI SAVJETNIK 
 Ohol narod. 
 TREĆI SAVJETNIK 
                          Nesnosno koljeno. 
 JEDAN DVORANIN  (stupi unutra) 
 S puta! s puta! kraljica dolazi! 
 PRIZOR DVANAESTI. 
 KRALJICA, DIMITAR, TJELESNA KRALJIČINA STRAŽA, KRALJIČINA PRATNJA I PRVAŠNJI. 
   
 Tjelesna straža. Za njom dvoranici, gospođe i djeca, koja na jastucih nose kraljevske znakove. Najposlije kraljica praćena od Dimitra Hvaranina. Sve u najvećem sjaju. Kraljica stupi na prijestol. Dimitar stane prvi uza nju. Straža se udno pozorišta postavi. Dvoranici, dvoranke, gospođe i djeca stave se oko prijestola. 
 NAROD 
 Neka živi kraljica Teuta! 
 KAJO  (Luciju podsmiješno) 
 O pogledaj bezumnicu onu; 
    Gle, kako se koči i razmeće! 
 LUCIO  (isto tako) 
 Svojim sjajem zabunit nas misli. 
 DIMITAR  (tiho kraljici dražeći ju) 
 Ne vidiš li, kako ti se smiju? 
    Poruga mu iz očiju s'jeva. 
 TEUTA  (razjarena, potiho Dimitru) 
 Ta oholost podn'jet se ne da! 
 PRVI SAVJETNIK 
 Sv'jetla kruno, Rima poslanici 
    Na podnožju tvog pr'jestola stoje. 
 TEUTA 
 Inostranci, što je vaša želja? 
 KAJO 
 Starješinstvo i narod Rimljana 
    Poslaše nas k tebi, o Teuto, 
    Da daš račun o vladanju tvome. 
 TEUTA 
 Samo višnji mogu to tražiti, 
    Jer njih samo poznajem nada mnom; 
    Nakoliko pako znano mi je, 
    I vaš Rim se na zemlji nalazi. 
 LUCIO 
 Ako nisu bogovi Rimljani, 
    To su oni ljudi, koji znaju 
    Kaznit svaku uvr'jedu i zlobu. 
    Zato, ako nećeš svekolike 
    Tvoje gledat gradove u prahu, 
    Odmah da nam sve brodove tvoje 
    Ne časeći izručiš u ruke; 
    To sigurnost ište trgovine. 
 (Nemir u skupštini.) 
 KRALJICA 
 Drzovito zboriš! 
 LUCIO 
                          A ti tvoriš, 
    Kada tjeraš morsko razbojništvo. 
 KRALJICA  (u najvećem gnjevu) 
 Da taj kleti jezik dalje slušam? 
   
 (Začas, umirivši se.) 
   
 Kad na pr'jestol ove zemlje stupih, 
    Od pohlepe za vojničkom slavom 
    Vas sv'jet pozvah na junački mejdan. 
    Tad ničijih ne štedjeh brodova; 
    To u ratu običaj je opći, 
    Ali kada, posl'je boja ljuta, 
    Po svoj mojoj državi objavih, 
    Da, ko prije boj, sad mir sa sv'jetom 
    Mnim zametnut i držati vazda, 
    Tad zabranih sve napastovanje 
    Tuđih vlasti na moru i kopnu 
    I smrt metnuh na zločinstvo, s koga 
    Mene b'jedit vi se ne stidite; 
    To vas puk moj, to i vas sv'jet znade. 
    I iznova ja ću proglasiti 
    Zapov'jedi po kraljevstvu svome, 
    (Čut za pravdu, a ne vaša pr'jetnja 
    Povodi me na postupak ovaj) 
    Da se oštro na to pazit ima, 
    Da se rimskih građana brodovom 
    Ubuduće nasilje ne čini; 
    Nu prepr'ječit nikako ne mogu, 
    U potaji da nitko na moru 
    Bez mog znanja dobitka ne traži. 
    Odgovarat za potajne krivnje, 
    Nije kralja ilirskih običaj. 
 KAJO 
 A najljepši običaj je rimski: 
    Samovolju  očito  kazniti, 
    Ma se zbilja baš i u potaji, 
    I braniti pravo uvr'jeđenih; 
    A ako se višnjim tako svidi, 
    I ilirsku kraljicu Teutu 
    Skoro ćemo prisiliti, svoje 
    Da popravi kraljske običaje. 
 TEUTA 
 Ti uvrede zgrćeš na uvrede. 
    Samo hoćeš, da mi raniš srce, 
    Zato govor moj tumačiš krivo. 
 KAJO 
 O mi znamo, s kim tratimo r'ječi; 
    Štitila si uv'jek te užase 
    I bodrila na to tvoje ljudstvo. 
    I taj biser i drago kamenje, 
    Koje sada na tebi se sjaje, 
    I to sve je ugrabljeno dobro. 
 LUCIO 
 Zato drhći, kleta razbojnice! 
    Jurve vidim, kako te liktori 
    Verigami optršenu vuku 
    Pred ledene Kapitola suce, 
    Da dobiješ zasluženu kaznu! 
   
 (Otiđu ponosno sa svojom pratnjom. Sva se skupština zapanji.) 
 TEUTA  (ustane u najvećoj jarosti. Hoće da govori - glas ju izdaje. Pruži desnicu prama onoj strani, kuda Rimljani iziđoše. Najposlije strašnim naporom isprekidano izviče) 
 Ha, za nji-ma, gla-ve im s ra-me-na! 
   
 (Iznemogne i padne na prijestol. Gospođe priteku k njoj. Narod stane rogoboriti.) 
 NJEKOJI  (izvuku mače i polete za Rimljani - vičući) 
 Smrt Rimljanom! Osveta! Osveta! 
 STARI SAVJETNIK 
 Stante, braćo! 
   
 (Padne na koljeno pred kraljicom.) 
   
                          Poreci zapov'jed! 
    Poslanika svete su osobe! 
 DIMITAR  (stupi naprijed) 
 Nije l' sveto i lice kraljice? 
    Pa jesu li štedjeli ga oni? 
    Tko ih brani, svak je izdajica, 
    S njimi jednak nek mu udes bude. 
    K djelu, braćo, sveta je osveta! 
    Neka teče krv bezobraznika! 
    Na galiju, koja k nam ih don'je! 
    Dolje s orlom! Nek ju plam proždere! 
    Što je rimsko, na komade s njime! 
   
 (Izvadi mač.) 
   
 Vuc'te mače, palite mašale, 
    Puš'te trublje, udarajte bubnje! 
    Na oružje! Braćo, na oružje! 
   
 (Sa svih strana ječe trublje, bubnji udaraju; razjaren puk amo tamo trči vičući, goruće se ukažu zublje; lađe se put rimske galije kreću, - bitka nastaje s Rimljani, koji se na galiji nalaze; za kratko vrijeme popne se puk na nju, rimskog orla skrši i baci u more kličući; zatim upali galiju, koja buktećim plamenom gori. Za sve to vrijeme ori se užasna vika:) 
 Smrt Rimljanom! Osveta! Osveta! 
   
                  (Zastor padne.) 
 
 
 ČIN ČETVRTI. 
 Udnu pozorišta prikazana je poodaljena tvrđa Nutrija, kojoj na zidovih vide se rimski bojni znaci. Čuju se iz daljine bojne trublje, vika vojnika, štropot oružja. 
 PRIZOR PRVI. 
 Za neki čas ukaže se na pozornici, gdje se jedna česvina i klupa od busena nalazi, Srdovlad ranjen u glavu, koja mu je zavojem zavezana. Dva vojnika ga podupiru. 
   
 SRDOVLAD  i  DVA VOJNIKA 
   
 PRVI VOJNIK 
 Sjedi, vođo, pod ovu česvinu; 
    Rimske str'jele amo ne dopiru. 
 DRUGI VOJNIK 
 Kako ti je, dobri Srdovlade? 
    Jošte možeš preboljeti ranu. 
 SRDOVLAD 
 Ti si junak, pak mi život želiš 
    Bez slobode? 
 PRVI VOJNIK 
 (Posade Srdovlada pod česvinu.) 
   
                          Još propala nije. 
    Tvrđa ona nije sve kraljevstvo; 
    Još imamo zemalj', još junaka; 
    Rim naudit još ne može nama. 
 SRDOVLAD 
 Ja se Rima malo bojim, druzi; 
 Nesloga je , što me plaši jadna. 
    Nije tuđa, nego naša ruka, 
    Koja nama u utrobi bjesni; 
    Nije slava i sloboda roda, 
    Nego blago, raskoš, za čim hlepe 
    Vr'jednih djeda nevr'jedni unuci. 
    Tuđin dođe, da požanje ono, 
    Što odavna kod nas već posija. 
    Robovi smo postali mu veće, 
    Među nami otkad se udomi 
    Tuđa raskoš, poharan običaj. 
    Što je t'jelo, gdje ne ima duha? 
    Duh je tuđi! Nema nam spasenja! 
    Dobro došla zato, slatka rano! 
   
 (Udari se po čelu.) 
   
 Gori! gori! Što okl'jevaš, smrti? 
 PRVI VOJNIK 
 Ne može li posjeć srp korova 
    I iz žita kukolj se istr'jebit? 
 SRDOVLAD 
 Gdje najbolji postade najgorim, 
    Tu ničemu nadati se nije! 
    Je l' boljega domoroca, borca 
    Igdje širom ilirskih krajeva 
    Od Dimitra Hvaranina bilo? 
    A nije li on Korciru izdo? 
    Bi li pala i ova tvrđava, 
    Da nij' njega? On je kumir vojske, 
    Vojniku je r'ječ njegova sveta; 
    On poruči: otvorite tvrđu, 
    I jadni ju otvoriše mahom. 
    Uzalud bi srtali Rimljani 
    Na njezine nedobitne zide. 
    Stup kraljevstva, ponos naše vojske 
    S njimi radi, da zavičaj skrši. 
    Pak da nije sve već izgubljeno? 
 PRVI VOJNIK 
 Dok Srdovlad nama jošte živi, 
    Još ne zađe zemlji ovoj sunce; 
    Sveđer bdije nad njezinom srećom 
    Tvoje bistro sokolovo oko. 
    Kad se sinoć po noćnome mraku 
    Na izdajstvom otvorena vrata 
    Ubojice uvukoše rimski, 
    Ti ih spazi prvi i poviknu: 
    "Izdani smo! Na noge, junaci! 
    Mač u ruke! Ako izbaviti 
    Ne možemo od Rimljana tvrđe, 
    To gledajmo, čast da izbavimo!" 
 SRDOVLAD 
 Tko posluhnu r'ječi poklič? 
    Šaka jedva sugrađana mojih; 
    Svi ostali ne hajahu za me, 
    No gledahu nesmiljena srca, 
    Kako braću tuđinci im kolju. - 
    Što mogaše naša četa mala? 
    Iz tvrđave mačem u desnici 
    Probismo se, kako ljudem liči; 
    Naša smjelost dušmane zabuni, 
    No još zora svitati ne poče, 
    Već nas rimske sustigoše čete 
    I dažd str'jela oboriše na nas. 
    Strašan nasta boj; ja ranjen padoh; 
    Istina je, čast smo izbavili, 
    Ali teško izvan nas trojice 
    Da je itko živ od naših osto. 
 PRVI VOJNIK 
 Kad te rana svali, vjerna četa 
    Ko zidina preda te se stavi 
    I Rimljane odbijaše koplji; 
    A nas dva te izn'jesmo iz bitke: 
    "Vođu samo da otmemo smrti, 
    A mi drugi za nj da poginemo!" 
    To klicaše tvoja vjerna četa. 
    To i svrši. Svi su slavno pali, 
    No i vođa izbavljen je dragi. 
 SRDOVLAD 
 O, zašto me ostavili niste 
    Na bojištu s mojimi junaci! 
    Taj mi život dar nikakav nije! 
 PRVI VOJNIK 
 Tvoj je život sva još naša nada. 
    Što je Dmitar u primorskih krajih, 
    Srdovlad je to na Velebitu: 
    Obožavan ljubimac naroda. 
    Sve, što nosi mač uz čilo bedro, 
    Skupit će se na tvoj poziv bojni. 
    Da nam nebo tebe tek uzdrži, 
    I kraljica tek do onog časa 
    Da ne padne Rimljanom u ruke, 
    Dok ti s vojskom s Velebita sađeš - 
    Pak je naša izbavljena zemlja! 
 SRDOVLAD 
 Kobnih slutnja puno mi je srce. 
   
 (Začas uzdrhtav.) 
   
 Kako c'jepa, kako gori rana - 
    Ježi mi se - grud mi nešto steže - 
    Kakva vatra - pući će mi žile - 
    Suh je jezik - vode - vode - vode! 
 DRUGI VOJNIK 
 Odmah, odmah, vojevodo mili! 
   
 (Otrči.) 
 PRVI VOJNIK 
 Suspreć' moraš svoga srca ćuti! 
    Odmor, pokoj, potreban je tebi. 
    O, zato se štedi, gospodaru, 
    To si dužan domovini svojoj. 
 DRUGI VOJNIK  (dotrči s vodom u kacigi) 
 Evo vode - 
   
 (Poda mu je - on pohlepno pije.) 
 SRDOVLAD 
                          Hvala, vjerni druže - 
    Tvoj napitak čisto me okr'jepi. 
 PRVI VOJNIK 
 Dobri bozi ostavit nas neće. 
    Naša zemlja tako ne sagr'ješi, 
    Da joj otmu tolika viteza. 
   
 (Čuje se zvuk trubalja.) 
 SRDOVLAD  (trgne se) 
 To su rimske trublje! 
 PRVI VOJNIK  (popne se na brežuljak i gleda na onu stranu, od koje zvuk dopire) 
                                    Rimski časnik 
    Dolom spješi, s pratnjom oružanom - 
    Svim su koplja k zemlji obrnuta - 
    A pred njima st'jeg se vije b'jeli - 
    Mironosne valjda javlja v'jesti - 
    Za njim puk se sve, to više kupi - 
    Od radosti skače - 
 SRDOVLAD 
                          Roblje! roblje! 
 PRVI VOJNIK 
 Sad se kreće sva povorka amo... 
   
 (Čuje se izbliza klicanje.) 
   
 Čuj, kako se ori klik veselja! 
    Samo malo, pa će biti ovdje. 
   
 (Siđe sa brežuljka.) 
   
 Ustaj, ustaj da se uklonimo! 
 SRDOVLAD  (s dostojanstvom) 
 Ne, ni pedlja s ovog mjesta neću! 
    I ja želim čuti, zašto kliču! 
 PRIZOR DRUGI. 
 RIMSKI LEGAT  s hartijom u ruci, praćen malom četom vojnika, pred kojom se bijeli stijeg vije.  PUK OBOJEG SPOLA , za njim vrveći, i  PRVAŠNJI. 
   
 PUK 
 Rim živo! živio Hvaranin! 
 LEGAT  (pošto trubljač zatrubi njekoliko puta - a puka se još prikupi sa svih strana) 
 Poslušajte, hrabreni Iliri, 
    Što vam Rim po meni javlja. 
 NJEKOLIKO GLASOVA IZMEĐU PUKA 
 Čujmo! 
 LEGAT  (čita sa pergamene jakim glasom) 
 Posthum Albin i Centimal Fulvij, 
    Punovlasni starješine rimski, 
    Koje posla u ove krajeve 
    Starješinstvo i narod Rimljana, 
    Šalju pozdrav ilirskomu puku. 
    Želeć sreću i susjeda svojih, 
    I braneći svoje veličanstvo, 
    I narodâ oskvrnuta prava, 
    Prisiljen se nađe narod rimski 
    Vojsku poslat u ilirske kraje, 
    Da s pr'jestola obori Teutu, 
    Koja, gazeć čovječanska prava, 
    Poslanike rimske posjeć dade, 
    A štićaše razbojnike morske 
    I nevr'jedno svoj vladaše narod. 
    Bozi, koji sveđer pravdu brane, 
    Našem bjehu prijazni oružju; 
    Odmah mu se podloži Korcira 
    I Nutrija i gradovi drugi. 
    Gdje v'jećnici okrutnice zlobni 
    Svi su jur od mača rimskog pali; 
    Nu ona se još po brdih krije, 
    Ostavljena i od puka svoga, 
    Koga ona sramotom optrši. 
    Mi ju krune lišavamo zato, 
    Koju sada stavljamo na glavu, 
    Polag želje c'jeloga naroda, 
    Njegovome najvjernijem sinu, 
    Div-junaku, Hvaraninu Dmitru. 
 PUK  (ushićeno) 
 Rim živio! živio Hvaranin! 
 SRDOVLAD  (koji se kroz narod protisnuo, u najvećoj jarosti) 
 Usaho vam, bezumnici, jezik! 
 LEGAT 
 Kakva smjelost! Tko je taj besramnik? 
 SRDOVLAD 
 Čovjek, koji nije sl'jep ko oni, 
    No će mrenu njim s očiju skinut. 
    Čujte mene, prevareni ljudi: 
    To je zlotvor, kog obožavate, 
    Izdajica, ubojica majke! 
    On ovamo prekomorce pozva, 
    On Korciru za novce prodade, 
    U Nutriji krv v'jećnikom proli, 
    Da silnički vami vladat može. 
    Proklet bio Dimitar Hvaranin! 
 NJEKI GLASOVI IZ PUKA 
 To su laži. 
 DRUGI GLASOVI IZ PUKA 
                          Klevete su drske. 
 JOŠTE DRUGI 
 Kleti jezik! 
 DRUGI OPET 
                          Iščupat ga treba! 
 SVI  (nasrnu na njega) 
 Ubijmo ga! 
   
 (Obadva Srdovladova vojnika povuku mače.) 
 PRVI VOJNIK 
                          Strepite, robovi! 
 DRUGI VOJNIK 
 Štujte hrabrost, štujte ranjenika. 
 PRVI VOJNIK 
 Koj' je ranjen braneć vam slobodu. 
 GLAS IZ PUKA 
 On uvr'jedi veličanstvo kralja! 
 GLASOVI  (izvana podaleko) 
 Neka živi kralj Hvaranin Dimitar! 
 LEGAT 
 Čujte li klicanje naroda? 
    Iz Korcire novi vladar prispje, 
    Da iz ruku rimskoga v'jećnika 
    Primi vladu nad ilirskim pukom. 
 JEDAN IZMEĐ PUKA 
 Kraljevski se st'jeg već eno vije; 
    Kralju ćemo tog zlotvora predat. 
    Nek mu sudi onaj, kog uvr'jedi. 
    Nije l' tako, braćo? 
 NJEKI 
                          Tako valja! 
 DRUGI IZ PUKA 
 Vežite mu ruke! 
 SVI 
                                    Vežimo ga! 
 (Nasrnu na Srdovlada.) 
 PRVI VOJNIK  (mačem odbijajući nasrtaj) 
 Jao onom, koji ga se takne! 
 DRUGI VOJNIK  (isto čineći) 
 Natrag, komu lubanja je draga! 
 PRIZOR TREĆI. 
 DIMITAR HVARANIN,  u kraljevskoj odjeći, s krunom na glavi, praćen od mnogobrojna sjajna društva i množine puka, koji viče: "Neka živi kralj Hvaranin Dimitar", i  PRVAŠNJI. 
 KRALJEVSKI DVORANIK  (stupi među boreće se) 
 Mi međ vami - kralj se približava! 
    Što mutite ovaj jasni blagdan? 
   
 (Svi se tronu i prestanu biti.) 
 JEDAN IZ PUKA 
 Sv'jetli kralju! 
 DIMITAR 
 Zašto se bunite? 
 JEDAN IZ PUKA 
 Gospodaru, mi se ne bunimo; 
    Nu htjeli smo u verige speti 
    Izdajicu i zlotvora jednog. 
 DIMITAR 
 Zlotvor - gdje je? 
 SRDOVLAD  (koji je dosad na strani stajao, stupi pred Dimitra) 
 DIMITAR  (začudi se) 
 Srdovlad? 
 JEDAN IZ PUKA 
 To je onaj, koj obruži tebe, 
    Našeg milog opjevanog kralja! 
 SRDOVLAD 
 Teuta je kralj jedini nama; 
    Tko grimizom osim nje se resi 
    U toj zemlji, dokle ona živi, 
    Buntovnik je, zlotvor, izdajica! 
 NJEKOJI IZ PUKA 
 Kakva smjelost! 
 DRUGI 
 Ubijte ga! 
   
 (Hoće da nasrnu na Srdovlada, koji ih mirno gleda s prezirom.) 
 DIMITAR  (stupi među puk i Srdovlada) 
 Stan'te! 
   
 (Svi uzmaknu rogoboreći.) 
   
 Štedite ga; on je izvan sebe. 
    Rana, koju na svom čelu nosi, 
    Valjda ga je krenula iz sv'jesti. 
 SRDOVLAD 
 O, istinu da govoriš, Dmitre! 
    U dobri čas, da bez sv'jesti jesam, 
    Da ne ćutim sramotu mog roda! 
    Nu ta rana jošte je preplitka... 
    Zašto dublje usjekao nisi, 
    Dušmanine, kad mi ranu zada? 
    Nu buzdovan tvoj što ne učini, 
    Nek učini ova sad pesnica. 
   
 (Udari se u čelo.) 
   
 DIMITAR  (uhvati ga za desnicu) 
 Prijatelju!... 
 SRDOVLAD 
 To je glas mog Dmitra! 
    Prijatelji, da, to mi smo bili... 
    Tvoja smjelost, visok l'jet tvog duha 
    Ushitiše moje bojno srce. 
    Ti si bio moj jedini uzor, 
    Neporaziv kamen ti si bio, 
    Na kom zidah sreću moga roda! 
    Svaki korak tvoj diveć s sl'jeđah, 
    Drhtah, lebdah nad tvojim životom! 
    Ja stariji, oprezniji bijah, 
    Ti smjeliji; tvoja mlada plahost 
    Trebovaše štita; ja odlučih 
    Moja prsa da ti štitom budu. 
    Još ni r'ječi s tobom ne prozborih 
    I već prolih mnogo krvce za te. 
    Kad napokon pred Midjonskim zidi 
    Blizu smrti, opkoljen odasvud 
    Od etolskih zamahnutih mača, 
    Ti opazi pokraj sebe borca, 
    Koj', vas ranjen, smrti iz nokata 
    Svojom krvlju život ti odrva. 
    Onaj borac ja sam bio, Dmitre; 
    Ti zagrli neznanika mene: 
    Tako zače naše prijateljstvo. 
    Sad je vr'jeme, da mi dug povratiš. 
    Plašt taj skini s junačkih ramena; 
    Okaljan je krvlju od slobode, 
    Koju tvoja strast nesrećna proli; 
    I past ću ti s ushićenim srcem 
    Oko vrata, ko ti meni onda, 
    Kad moj život ja za tvoj uložih. 
 DIMITAR 
 Umiri se... naprezanje takvo 
    U pogibelj može te uvalit. 
    Iz rane ti krv sve više teče... 
    Lice ti je prob'lijedilo jurve... 
    Koljena ti drhću... prsi hrope... 
   
 (Srdovlad iznemogao naslanja se na ramena svojih pratilaca.) 
   
 Iznemažeš, kloneš, prijatelju! 
    Osv'jesti se i k ljekaru pođi, 
    Da ti ranu, kako valja, sveže. 
 SRDOVLAD 
 Ne, ne prije - dok taj plašt ne baciš. 
 DIMITAR  (ponješto razljućen) 
 Ne mahnitaj.  (Pođe.) 
 SRDOVLAD  (baciv se na koljena prepriječi mu put) 
                Nut pred tobom klečim; 
    Ja pred nikim još klečao nisam. 
    Uslišaj me, tako ti bogova 
    I pepela tvojih roditelja! 
    Ah, tako ti života tvojega, 
    Koj' ti spasih, i bratinstva našeg. 
    Uslišaj me i taj grimiz baci... 
   
 (Obuhvati mu koljena.) 
 DIMITAR 
 Ti si bolan - ne znaš, što zaht'jevaš... 
    Mahni me se i štedi si zdravlje... 
 SRDOVLAD  (podigne se) 
 Ne trebam ga - robom biti neću. 
   
 (Odveže s čela zavoj.) 
   
 Teci krvi - i kap svaka tvoja 
    Izdajici nek bude pro-klet-stvo... 
   
 (Posrne i padne na tla.) 
 DIMITAR 
 Jao, pomoz'te - 
 JEDAN VOJNIK  (koji uz Srdovlada klekne) 
                     Tu pomoći nema; 
    Hrabro srce to ne bije više. 
 DIMITAR  (na Srdovlada gledajuć utre suze, pak brzo se okrenuv odlazi) 
 Sahran'te ga ko prvog junaka! 
   
 (Vojnici dignu tijelo Srdovladovo i odnesu ga; puk žamori začuđen) 
 NJEKI IZ PUKA 
 Nečuveno! 
 DRUGI 
                               Kakva veledušnost! 
 TREĆI 
 Hrabrost c'jeni i u protivniku. 
    Divan čovjek! 
 POMIJEŠANI GLASOVI 
                                    Živio Hvaranin! 
   
 (S velikom vikom otiđu za Dimitrom Hvaraninom.) 
 PRIZOR ČETVRTI. 
 Šator rimskog vođe. 
 CENTIMAL  i  KNEJO. 
   
 CENTIMAL 
 Je li sve već za odlazak spremno? 
 KNEJO 
 Pod oružjem već vojnici stoje 
    I radost im iz očiju s'jeva, 
    Što će skoro Rima blago nebo 
    Opet vidjet, za kojim čežnjahu. 
    Ali maglu vidim na tvom čelu, 
    Koje skoro lovor će naresit. 
    Slavno Rim će svog viteza primit, 
    Koj' nad divljim ilirskim je pukom 
    Dobit tako korisnu održo. 
 CENTIMAL 
 Ne zbori mi o dobiti mojoj... 
    Obl'jeva me rumen stida za nju. 
    Nadvlada li mač naš ovu zemlju? 
 KNEJO 
 Čemu sumnjaš? - Ona ja sad naša. - 
    Nije l' nama Dmitar zakleo se, 
    Da će Rimu danak pošiljati, 
    Primit rimsku posadu u grade 
    I sve bojne ilirske brodove 
    Do dva samo razoružat odmah? 
 CENTIMAL 
 Dosta o tom. Rimskoga imena 
    Nedostojan takov boj je, sc'jenim; 
    Tako djedi nam ne vojevahu. 
    Kr'jepost, to je temelj od država; 
    Propale su, kad se on uzdrma. 
    Neka dadu milostivi bozi, 
    Da nam zemlja, koju po izdajstvu 
    Prisvojismo, blagoslov donese; 
    Nu zlo sjeme i plod zao nosi. - 
    Iliri su pod naš jaram pali, 
    Jer neznanstvo oči im zaveza, 
    Jerbo himbe ne poznadu sv'jeta; 
    Al' oni će spoznat svoju c'jenu, 
    Spoznat varke, spoznat rimsku slabost. 
    Spavajući lav je narod ovaj; 
    U bitkah ga je upoznah dobro... 
    Kad se prene - jao, Rime, tebi! 
   
 (Čuje se vika izvana.) 
   
 Nu kakva se ovo čuje vika? 
 KNEJO  (pogleda napolje) 
 Novi kralj se, praćen od gospode 
    Iz svog puka, amo približava. 
    Malo prije sa Korcire prispje, 
    Da iz tvoje primi vladu ruke... 
 CENTIMAL 
 Jao! Što ga još i vidjet moram, 
    Tog zlotvora, koj' svoj rod izdade! 
    Al' što rekoh... Triput još je gori 
    Taj, izdajstvom koj' se koristuje, 
    Nego onaj, koj' izdajstvo kuje. 
    Rime! Rime! duboko si pao! 
 PRIZOR PETI. 
 DIMITAR HVARANIN  sa svojom pratnjom i narodom, koji kliče, i  PRVAŠNJI. 
   
 DIMITAR 
 Centimale, starješino Rima, 
    Ti radosni klici puka moga... 
    Veli mužu! Tvoje to je djelo... 
    Tebi hvala... 
 CENTIMAL  (presiječe mu riječ) 
                     Ja odlazim sada 
    I svu sreću ovoga naroda 
    U desnicu mećem tvoju, Dmitre! 
    Može biti, još će trebat boja, 
    Jer Teuta još po brdih bludi - 
    Na b'jegu je k Risnu. 
 DIMITAR 
                          K tvrdom Risnu? 
 CENTIMAL 
 Samo on joj jošte vjeran osta; 
    Nu stići ju lako možeš prije, 
    Neg' do svoga utočišta dođe, 
    Ako samo korake pospješiš. 
    Moji ljudi oštro progonjahu 
    Bjegunicu, ali izmače im 
    U vrletna kamenita brda, 
    Nedostižna inostranoj nozi. 
    Tebi, Dmitre, izručujem vladu. 
    S c'jelom vojskom kući ja se vraćam; 
    Samo Posthum uz ilirske žale 
    S četrdeset čuvat će brodova, 
    Da i rimski oro štovan bude, 
    A i sjajnost tvoje sv'jetle krune. 
    Koja stoji pod njegovi krili, 
    Ne potamni. To je volja Rima. 
    Knejo s malo rimskih još drugova 
    Ostati će uz koljeno tebi, 
    Da ti svjetom i iskustvom služi 
    I na rimski bolji način boja 
    Tvoju vojsku upravlja i vježba. 
    U ostalom ti si vladar zemlje, 
    I dok vjeran svojoj r'ječi budeš, 
    Štitit će te sila grada Rima; 
    Opasna će ona tebi biti 
    Onda samo - ako zaboraviš 
    Tvoje r'ječi i zakletve tvoje; 
    Rim nepravdu i nevjeru kazni. 
    Nu ne mislim, u jednom čovjeku, 
    Kog toliko narod njegov ljubi, 
    Da se vara puk i starješinstvo 
    Vječnog grada. Znam, otac ćeš biti 
    Svomu puku, a prijatelj Rimu. 
    Mirnim srcem zato vas ostavljam. 
 DIMITAR 
 To i možeš - sretno putovao! 
 CENTIMAL  (Kneju) 
 Zapovjedi, da zaore trublje. 
   
 (Knejo otiđe. Za kratko vrijeme čuju se trublje i vojnički stupaji. Zastor se otvori, i vojnici se vide, kako prolaze.) 
   
 Ostaj s Bogom, narode ilirski.  (Pođe.) 
 PUK 
 Rim živio! živio Centimal. 
 (Dimitar i svi ostali prate ga; uz opće klicanje i vojničku trubnjavu promijeni se pozorište.) 
 PRIZOR ŠESTI. 
 Izba brđanske kuće. Pokućstvo pokazuje, da su stanovnici imućni i čestiti ljudi. U jednom je kutu ognjište, na kojem djeca mijehom oganj uspiruju. 
   
 MILAN, MIRKO, CVJETKO,  zatim njihov djed  RADOVAN,  ban njegdašnji, odjeven ko i njegova unučad po seljanski. 
   
 MILAN 
 Daj još malko... 
 MIRKO  (odloživ mijeh) 
                               Već počima gorjet. 
    Kako praska! 
 MILAN 
                          Djed će se veselit. 
 MIRKO 
 Mi smo ipak već na pomoć kući! 
 CVJETKO  (lati se mijeha) 
 Te još kako! 
 MILAN 
                          Ali, Cvjetko, bježi! 
   
 (Skoči, trgne mu mijeh iz ruke i odvuče ga.) 
   
 Ala ti je to nestašno! Bolan, 
    Što ne vidiš? - malo ne izgorje! 
 CVJETKO 
 M'jeh ovamo, i ja hocu pirit. 
 MIRKO 
 Nije za te... 
 MILAN 
                                    Ti bi se opeko. 
 CVJETKO  (uz plač i lupajuć nogama) 
 Al' ja hoću... hoću m'jeha, m'jeha! 
 RADOVAN  (iz izbe sa strane dolazeći) 
 Kakova vas stade krika, vika? 
 CVJETKO 
 Ja cu m'jeha - - ja hocu da pirim. 
 MILAN 
 Malo nije u ognjište pao. 
    Odrinuh ga u kraj; zato plače. 
 RADOVAN  (primi Cvjetka na ruke) 
 Hodi, Cvjetko - - umiri se, zlato. 
   
 (Cvjetko zamukne, djed ga poljubi i gladi.) 
   
 Jesi l' opet dobar? 
 CVJETKO 
                                    Jesam, djedo... 
 RADOVAN 
 A vi drugi... To ni za vas nije. 
    Tko vam reče, da ložite vatru? 
 MILAN 
 Ponješto je ohladnjela izba, 
    Pa mislismo, djeda zepst bi moglo. 
 RADOVAN 
 Dobra djeco!  (Poljubi ih.) 
                             Dobro ste mislili; 
    Nu da više ne radite toga. 
    S vatrom nije šale! 
 MILAN 
                                    Slušat ćemo. 
 RADOVAN 
 Ali sad u postelj; već se smrklo. 
 MIRKO 
 Sad već spavat? 
 MILAN 
                          Ne, ne, babo, dragi. 
    Oca s lova daj da dočekamo. 
    On je kazo na odlasku svojem, 
    Da se hoće u Risan svrnuti 
    I ponješto svakom od nas kupit. 
 CVJETKO 
 Meni l'jepa drvena konjica. 
 MIRKO 
 Meni sablju. 
 MILAN 
                          Meni štit i koplje. 
 RADOVAN 
 Ta ni sutra to vam uteć' neće. 
 MILAN 
 Daj dozvoli, ćaćka da dočekamo. 
    A ti ćeš nam dotle kakvu staru 
    Kazivati pov'jest. 
 MIRKO 
                                    Da, da, babo. 
    Onu, znaš, o zmaju. 
 CVJETKO 
                                    Pak o vili. 
 MILAN 
 Počni, djedo! 
 RADOVAN 
                                    Nije tomu vr'jeme - 
 MILAN i MIRKO  (iz svega grla, penjući se na njega) 
 Pripov'jedaj! 
 CVJETKO  (viče) 
 Pripov'jetku hocu! 
 PRIZOR SEDMI. 
 Dok vika traje, iziđe Cvijeta iz izbe sa strane. 
   
 CVIJETA  i  PRVAŠNJI. 
 CVIJETA 
 Smirite se, sestrica vam spava! 
 CVJETKO  (uz plač) 
 Babo nece da nam pripov'jeda. 
   
 (Pritisne se k majci; u isti čas dotrče k njoj Milan i Mirko.) 
 MILAN 
 Daj zamoli i ti milog djeda, 
    Da nam koju pripov'jetku kaže, 
    Pa mi ćemo tako mirni biti, 
    Da ćeš muhu čuti kako leti. 
 CVIJETA  (s prijaznim posmijehom gledajući djecu) 
 Vi laskavci! 
 SVA TRI  (grle ju i oblijeću) 
                                    Molimo! Molimo! 
 RADOVAN  (radosno ih gledajući) 
 Cvjetajuća ruža sa pupoljci! 
    Ah, koliko slatke sreće kaže 
    Taj blaženi, premileni pogled! 
   
 (Čuje se izvana lajanje pasa.) 
 CVIJETA  (trgne se) 
 Čujete li? to je glas hrtova. 
    Otac vam se s lova kući vraća. 
 SVI  (veselo) 
 Ćaćko ide, mili ćaćko ide. 
 CVIJETA  (djeci u radosnoj sreći) 
 Hajde; djeco, otrčite k slugi, 
    Kažite mu, nek otvori vrata; 
    A večeru ja ću prigledati. 
   
 (Cvijeta i djeca brzo odu.) 
 PRIZOR OSMI. 
 RADOVAN i MILIVOJE izvana. 
 RADOVAN  (sam) 
 Vječni bozi, kako da vam hvalim? 
    Kakvu blagu dali ste mi starost! 
    Može l' veće sreće bit na sv'jetu, 
    Nego vidjet svoje d'jete sretno, 
    Tako sretno, ko što mi je kćerca? 
    Otkad pade vojnu oko vrata, 
    Ne vidjeh joj maglice na čelu. 
    Blažen budi čas, kad blagoslovih 
    Ovu ljubav, ovaj savez nježni! 
    Blažen čas, kad iz nemira gradskog 
    U tišinu upravismo stope! 
    Tko se više od naravi d'jeli, 
    Taj se d'jeli od blaženstva, sreće; 
    U kolibi zadovoljstvo stoji, 
    A nipošto sred mramornih stupa, 
    Jadovite gdje se Srde gn'jezde. 
 MILIVOJEV GLAS  (izvana) 
 Lavko, dobro da zatvoriš vrata, 
    Pa priveži hrtove o lance! 
 DJEČINSKI GLASOVI 
 Ćaćko, ćaćko... 
 MILIVOJEV GLAS 
                          Mila moja djeco! 
 RADOVAN 
 (u izbi) 
   
 Kakove li radosti na sv'jetu! 
 CVIJETIN GLAS 
 O supruže! 
 MILIVOJEV GLAS 
                          O ljubezna ženo! - 
 RADOVAN  (ustane sa stolice i pođe k vratima) 
 O moj sinko! 
 PRIZOR DEVETI. 
 MILIVOJE, CVIJETA  s djecom i  PRVAŠNJI. 
   
 Vrata se otvore i uniđe Milivoje, jednom rukom ogrliv ženu, a za drugu ga djeca trzaju. 
 DJECA  (vičući) 
                          Ćaćko, mili ćaćko! 
 RADOVAN 
 Dobro došo... 
 MILIVOJE 
                          Zdravo, slatko oče! 
 CVIJETA 
 Ti si danas dugo izostao; 
    Malo što se uplašila nisam... 
 MILIVOJE 
 Dušo, danas smrknulo se rano, 
    A u mraku ne da se hitjeti; 
    Nu uza me ti si uv'jek bila, 
    Moje misli kod tebe bijahu! 
 MILAN 
 A jesi li na nas mislio? 
 MIRKO 
 Jesi li nam što donio, oče? 
 CVJETKO 
 Gdje je konjic, kog si mi obeco? 
 MILIVOJE 
 Gleđi ti tepčad! kako svoje ištu! 
    A jeste li vas dan dobri bili? 
    Jeste l' majku, djeda poslušali? 
 MILAN 
 Ko jaganjci... 
 MIRKO 
                          Nije l' tako majko? 
 CVIJETA 
 Tako, tako. 
 MILIVOJE 
                          Hajte k Lovri dakle, 
    U predsoblje... u njega su dari; 
    Ali da mi sveđ bolji budete, 
    Drukč'je to će posljednji put biti. 
 DJECA  (pljeskajući rukama) 
                          K Lovri, k Lovri, k Lovri! 
 (Otrče sva trojica.) 
 PRIZOR DESETI. 
 PRVAŠNJI  bez djece. 
 CVIJETA 
 Sad pak sjedni. 
   
 (Metne mu u kraj šešir i lovačku torbu.) 
 RADOVAN 
                          Tu do mene, sinko! 
   
 (Milivoj sjedne.) 
 CVIJETA  (sjedne na poniži stolac uz muža i nasloni mu se na koljena upirući u njega oči) 
 Jesi l' nešto lovine donio? 
 MILIVOJE 
 Bogme malo... Rano sam u Risan 
    Svrnuo se. 
 RADOVAN 
                          Što je nova ondje? 
 MILIVOJE 
 Bojna sreća Dmitrova pomami 
    Sav sv'jet mlađi; samo starci jošte 
    Kraljici su odani ostali. 
    Nije sumnje, ona mora pasti, 
    Samo da se Hvaranin pojavi. 
 RADOVAN 
 Kazna višnje desnice ju stiže. 
 MILIVOJE 
 Zlo će u Risnu utočište naći; 
    Nu teško će i do njega doći, 
    Gorom vrve Dmitrovi vojaci, 
    Bjegunici da uhode trage. 
 CVIJETA 
 Kukavica, koliko ju žalim. 
 MILIVOJE 
 Njena holost zasluži tu kaznu. 
   
 (Djeca dotrče k ocu s igračkami.) 
 MILAN, MIRKO i CVJETKO 
 Hvala, ćaćko -  (Ljube ga u ruku.) 
 MILIVOJE 
                          Dobro, dobro, djeco! 
    Sjedite sad s mirom tuj uza me 
    I majčicu... dok večera dođe - 
    A sutra se igrati možete, 
    Mila djeco - koliko vas volja. - 
   
 (Djeca posjedaju uza svoje roditelje, koji na njih milo gledaju - mala stanka - međutim se čuje kucanje na vanjskih vratih.) 
 CVIJETA 
 Što to znači? - 
 MILIVOJE 
                     Valjda kakov putnik - 
 RADOVAN 
 Krova treba, nezgodno je vr'jeme. 
 SLUGA  (stupi u sobu) 
 Dva putnika žele da uniđu. 
 MILIVOJE 
 Dovedi ih amo.  (Sluga otiđe.) 
 CVIJETA 
                               Naša vrata 
    Svakomu su otvorena gostu. 
 RADOVAN 
 To su, kćerko, u svakog Ilira. 
    Najljepša je to baština, koju 
    Naši djedi nama ostaviše. 
    Što je čovjek bez bratske potpore? 
    Al' eto ih. 
 PRIZOR JEDANAESTI. 
 PRVAŠNJI, TEUTA  i  VUK. 
 MILIVOJE  (čim putnici stupe na prag) 
                          Zdravo, prihodnici! 
 VUK 
 Domaćine, hvala! 
 TEUTA  (spoznavši Milivoja natrag se vrati) 
                          Vratimo se! 
 MILIVOJE 
 Što te tjera od nas, inostranko? 
 CVIJETA 
 Čudna žena! 
 DJECA  (stavši pred nju) 
                          Jao, kako je bl'jeda. 
 MILIVOJE 
 Roditelji djecom okruženi, - 
    To, duše mi, pogled nije strašan 
 TEUTA  (okrene se prama njima) 
 Ne poznate l' ovo lice više? 
   
 (Sva skrušena.) 
   
 Teuta sam. 
 MILIVOJE, CVIJETA i RADOVAN  (tronuti na noge skoče) 
                                    Teuta! 
   
 (Stanka.) 
 MILIVOJE  (razabrav se) 
                               Kraljice! 
 TEUTA 
 Bjegunica, - ne kraljica više. 
    Pravda božja amo me dovede - 
    Izvršite osvetu na meni - 
    Bozi hoće - žrtva je pripravna! 
 MILIVOJE 
 Tvojih r'ječi ne bismo ni onda 
    Dokučili, da mrzimo na te. 
 TEUTA 
 Zar da vi ne mrzite na mene, 
    Onu ženu, koja vas odagna, 
    Sjajnost dvora vama zastr'je zlobno, - 
    Od gospode seljane učini - 
    I nesrećom život vam ojadi? 
 CVIJETA 
 To ti htjede, ali ne učini; 
    Sreću, koju na prsih svog muža 
    Ja uživam, na b'jelome sv'jetu 
    Nijedan mi podat dvor ne može... 
    Ti me nećeš razumjeti, znadem, 
    Jerbo nikad ti ljubila nisi. 
    Nu u lice pogledaj mi samo: 
    Traga na njem ne imade tuzi: 
    A sjećam se mnogih tamnih čela 
    Iz kobnoga doba, kad na dvoru 
    Boraviti odsuđena bijah. 
    Nu i da me nesretnom učini, 
    Vjeruj, da bi našla sad nesretna 
    Ti u meni sestricu ljubeću. 
 TEUTA 
 Veli bozi!  (Posreće i pada na stolicu.) 
                             Kolika dobrota! 
    Što sve morah doživjeti jadna! 
    Svi su bolji - a i svi sretniji! 
 RADOVAN  (pristupi k njoj) 
 Čuvstvo, koje sad te poništuje, 
    To je sveto, to te diže, diči. 
    Zaboravi na pređašnje dane, 
    Ko na sanak težak, neugodan: 
    I još može sreća ti procvasti! 
 TEUTA 
 O, da mogu začet život novi! 
    O, vjeruj mi, na prednje mi biće 
    Nitko više od mene ne mrzi. 
 RADOVAN 
 To je dosta... ti si izbavljena! 
 CVIJETA 
 Primi cjelov od ljubeće sestre. 
 TEUTA  (padne joj oko vrata) 
 Što sad ćutim, nikad ne poćutih. 
 RADOVAN 
 Sad po svetom običaju našem, 
    Sinko, vrši dužnost domaćina. 
 MILIVOJE  (Teuti i Vuku) 
 Žrtveniku pristupite, gosti! 
    Čašu vina svaki nek izlije 
    U taj plamen ko žrtvu bogovom, 
    Zaštitnikom ove kuće blagim. 
   
 (Natoči dvije čaše, koje u jednom kutu stoje na žrtveniku domaćih bogova. Prihodnici učine, što im je rečeno.) 
 MILIVOJE  (dok liju u vatru) 
 O bogovi ovog mirnog stana! 
    Primite ih u zaštitu vašu! 
   
 (Zatim uzme soli i hljeba s istoga žrtvenika i pruži prihodnikom svakomu ponješto.) 
   
 Evo soli, evo hljeba moga, 
    Pokušajte od obojeg dara, 
    Da kućani uzbudete moji. 
   
 (Učine tako.) 
   
 Sad ste moji postali kućani 
    I branit vas dužnost mi je sveta! 
    Dokle stoje ovog doma zidi, 
    Dokle kuca u prsih mi srce, - 
    Taknut vas se neprijatelj neće, 
    Il, taknuo gromom Perun mene! 
 TEUTA 
 O, da nisam u tu kuću samo 
    I nesreću sa sobom uvukla! 
    Ali ona sl'jedi moje stope - 
    Oh, strah me je, ja ću vas uništit! 
    Kad stupismo na prag vašeg stana 
    Od progona utočište tražeć, 
    U obližnjem grmu nješto šušnu - 
    Pogledasmo - i vojničku sliku 
    Opazismo, gdje nas čvrsto motri, 
    Za tim pako, kano da nas spozna, 
    Nasmija se i iščeznu gorom... 
    Izdani smo, bojim se, i skoro 
    Dušmani će moji ovdje biti. 
 MILIVOJE 
 Ničega se bojat ne trebate, 
    Iliri su i dušmani vaši; 
    Kao i meni i njima jednako 
    Pogostimstvo neoskvrnjivo je. 
    Nu ako im ništa sveto nije, 
    Ja ću tebe branit, o kraljice! 
 VUK 
 Čini mi se, ko da štropot čujem. 
 TEUTA 
 Bozi! to su gonitelji moji. 
 RADOVAN  (kroz prozor proviriv) 
 Kroz noć crnu s'jevaju mačevi. 
   
 (Čuje se lupanje na vanjskih vratih.) 
   
 Već na vratih lupaju vojnici! 
 TEUTA 
 Izdajte me - neću da stradate! 
    Opraštam te od zakletve tvoje. 
 MILIVOJE  (mirno i odrješito) 
 To ne možeš; bozi su ju čuli! 
    Ostav'te me sada svikolici - 
    Ne popuštam od dužnosti svoje - 
    Cv'jeto, idi, vodi goste s djecom 
    U ložnicu - to je moja volja - 
    I ti, oče, ostavi me sama... 
 CVIJETA 
 Da te što ne snađe! - 
 MILIVOJE 
                          Ne boj mi se! 
   
 (Lupanje iznova.) 
   
 Ne časite! 
 CVIJETA 
                          Čuvali te bozi! 
 TEUTA 
 Ja se rodih na nesreću sv'jetu!... 
 RADOVAN 
   
 Hajdmo, hajdmo. 
   
 (Vuče sa sobom Cvijetu.) 
   
                          Bozi s tobom, sinko... 
   
 (Svi otiđu do Milivoja.) 
 PRIZOR DVANAESTI. 
 MILIVOJE  i  STRAŽA  izvana. Zatim  DVA SLUGE. 
 MILIVOJE  (kroz prozor) 
 Tko na vratih lupa? 
 GLASOVI  (izvana) 
                                    Otvarajte! 
    Kraljevi smo ljudi. 
 MILIVOJE 
                                    Strpite se. 
 DVA SLUGE  (dotrče uplašeni) 
 Gospodaru - što da učinimo? 
 MILIVOJE 
 Ne bojte se - nisu razbojnici - 
    Otvor'te im... al' svi momci moji 
    Odmah nek se oružaju krišom. 
    Jedan od vas susjede prizovi 
    U pomoć nam. Sve učin'te brzo, 
    Oprezno i mirno. Sad hajdete! 
   
 (Sluge otrče.) 
   
 Na susjede mogu se zan'jeti - 
    Svi me ljube, ko da su mi braća. 
    Neće nitko ispod moga krova 
    Uhitit je, dok je mene živa! 
 GLASOVI  (izvana uz veliku buku na vratih) 
   
 Otvarajte! otvarajte! 
 SLUGIN GLAS  (izvana) 
   
                                    Odmah. 
   
 (Čuje se, kako se vanjska vrata otvaraju, i vojnici u kuću stupaju.) 
 MILIVOJE  (prama nebu) 
 Bran'te pravdu, zaštitnici pravde! 
    I ne dajte, ljudska krv da teče! 
 PRIZOR TRINAESTI. 
 PRVAŠNJI  i  DIMITAR  s nekoliko vojnika; zatim sluge i susjedi. 
 DIMITAR  (naglo stupiv u izbu) 
 Teuta se ovamo uteče... 
    Nemoj tajit... moji su ju ljudi 
    Opazili, kad je s jednim starcem 
    Bjegunica u taj dom uljezla. 
 MILIVOJE 
 Ja ne tajim, pod mojim je krovom. 
 DIMITAR 
 Preda mi ju. 
 MILIVOJE 
                          Od mojeg je hljeba 
    I od soli pokušala moje. 
 DIMITAR 
 Briga mene! 
 MILIVOJE 
                          Zar si inostranac, 
    Da ne znadeš, što će to da reče? 
 DIMITAR 
 Ne znadeš li, da koju ti braniš, 
    Zakonu je jurve žrtvom pala? 
 MILIVOJE 
 Vjerolomstva zakon naš ne traži! 
 DIMITAR 
 Nu pokornost kralju - a taj ja sam. 
   
 (Razgrne kabanicu, ispod koje zasijevaju kraljevski uresi.) 
 MILIVOJE 
 Rob tvoj nisam, ako i podanik. 
 DIMITAR 
 Kakva smjelost! Ne znaš li moć moju? 
 MILIVOJE 
 Ti si velik; nu bozi su veći! 
    Traži život, ja ću ti ga dati, 
    Al' zakletve prekršiti ne sm'jem. 
 DIMITAR 
 Čemu meni tvoj neznatni život? 
    Nu ne dođoh ugovore pravit, 
    Nego dođoh kraljicu osvojit. 
    Napr'jed, momci, da ju potražimo! 
 MILIVOJE 
 Natrag! il ću upotrebit svoje 
    Kućno pravo. (pograbi sjekiru.) 
 DIMITAR 
                          Proti svomu kralju? 
 MILIVOJE 
 U toj kući ja sam kralj jedini. 
    Oj kućani, ovamo, ovamo! 
 DIMITAR 
 Buntovniče! - Vežite ga, momci! 
   
 (Svi nasrnu na njega, on se brani - sluge dotrče sa sjekirami - izvana se čuje buka dolazećih susjeda... već se mači krešu, - kad Teuta uleti u izbu i stavi se među boreće se.) 
 PRIZOR ČETRNAESTI. 
 PRVAŠNJI  i  TEUTA 
 TEUTA 
 Stan'te!  (Svi stanu.) 
                             Evo mene; vežite me! 
 DIMITAR 
 Ah, kraljice, ja ne dođoh zato; 
    Ja ne dođoh, da zarobim tebe! 
    Nego dođoh... 
 TEUTA  (podsmiješno) 
                          Da se klanjaš meni? 
 DIMITAR 
 Da te sjetim tvoga obećanja. 
 TEUTA 
 Za nikakvo ne znam obećanje. 
 DIMITAR 
 Ne sjećaš se lova oko Skadra? 
 TEUTA  (požari se) 
 Nije l'jepo rugat se nesretnoj. 
 DIMITAR 
 Ne reče li: "dok ti ne zasv'jetli 
    Vrh tjemena kruna, moj viteže, 
    Rukavica nagrada ti budi, 
    Ruka pako, kad postaneš kraljem!" 
 TEUTA  (prekinu mu riječ) 
 Zaboravljaš - da mi sami nismo! 
 DIMITAR 
 Želio bih, da je vas naš narod 
    U trenutku ovom tu sakupljen; 
    Jer ispov'jest samo tvoja može 
    Razjasniti mojih čina tajnu. 
    Zato kaži, je li s' ono rekla? 
 TEUTA 
 Da sam rekla, tajiti ne mogu. 
 DIMITAR 
 Timi r'ječmi ti razn'jeti plamen 
    U mom srcu; strašna bura strasti, 
    Uvr'jeđena ponosa, ljubavi, 
    Plam uspiri do požara grdnog! 
    Od tog časa i ne nemah misli 
    Neg' dražesnu zagrliti ženu, 
    Neg' ponosnu pokorit kraljicu. 
    Tako postah izdajicom, vragom. 
   
 (Svi se začude.) 
 Tko je b'jese nesretne ljubavi 
    Oćutio, osudit me neće! 
    Ne odolje čovjek takvoj strasti; 
    A tko misli, da ju je nadvlado, 
    Vjerujte mi, taj ljubio nije! 
    Za  krunu  sam prodo domovinu, 
    Ne da  vladam  - no da se  uresim 
    Samo njome; jer s drugim uresom 
    Nisam smio u prosce ti doći! 
 Vrh tjemena sv'jetli mi se kruna, 
    Ruku samo, ja postadoh kraljem! 
 TEUTA 
 R'ječ zadanu održati moram. 
   
 (Pruži mu ruku.) 
 DIMITAR  (ushićen) 
 Isprosih te, sad je zalih kruna! 
 "Da seoske tebe kriju svite, 
    A ja da sam u grimizu rođen, 
    Poljsko cv'jeće da ti glavu resi,   A da kruna na mojoj se sv'jetli,   Prignuo bih kraljevsko koljeno 
    Pred ubogim djetetom iz sela   I krunu bih k nogam ti metnuo!" 
    Tako zborah - ti mi ne vjerova! 
    Sad te mogu uvjerit o tome: 
 Sad seoske tebe kriju svite,   A grimiznim ja sam ovit plaštem,   I na glavi sv'jetli mi se kruna: 
    Ipak kraljsko prigibam koljeno 
    I krunu ti k nogama sad mećem. 
   
 (Klekne preda nju.) 
   
 Nije kruna kraljičina bila,   Što me zan'je k vratolomnom činu, 
 Nego žena čarobne dražesti!  Ljubav tražih - ti mi pruži ruku - 
    Namiren sam - ja ti krunu vraćam. 
 TEUTA  (diže ga) 
 Ne, ne, Dmitre, kruna nije za me. 
    Ruka, koja žezlom želi mahat, 
    Mora biti krepka; moja nije! 
    Ja sam krunu nosila na glavi - 
    Nu Dimitar Hvaranin je vlado; 
    Jer da tvoja robinja sam jadna, 
    Onda istom s užasom upoznah, 
    Kad mi skide grimiz sa ramena. 
    Ja se tebi osvetiti hoćah, 
    Pa za život ipak tvoj sva drhtah! 
    Ne, za vladu ja rođena nisam, 
    Ja sam žena - ljubav moj je udes! 
    Brižne bore na čelu ti ravnat, 
    Trti znoj ti s junačkoga lica, 
    Njegovat te, blažit, ljubit: - to će 
    Moja biti sreća i blaženstvo; 
    A ti vladaj, jaki mužu, sv'jetom. 
    To je narav nam'jenila tebi! 
    Jedno samo, želiš li mi sreću, - 
    Gospodaru, ja od tebe tražim: 
    Rimski jaram zbaci sa ramena, 
    I ja bit ću najsretnija žena! 
 DIMITAR 
 S ljubavi me vidiš lancim speta 
    Ljubav će me podići opeta! 
 TEUTA 
 To je dosta - sad sam sretna - tvoja! 
   
 (Padne mu oko vrata.) 
 DIMITAR 
 Jurve letim na poljane boja! 
   
                (Zastor padne.) 
 
 
 ČIN PETI. 
 PRIZOR PRVI. 
 Izba kolibe u skadarskih gorah; oskudno pokućstvo. 
 TRITEUTA, PINEZ,  zatim  GROMOVID. 
 TRITEUTA  (zamišljena, nepomično sjedi - začas trgne se) 
 Stani, misli! kuda letiš smjela? 
    Zar još sl'jediš varalicu nadu? 
    Ah, zašto se nje već ne odrekneš, 
    Tužno srce? Ti se jošte nadaš? 
    Tisuć puta prevareno - nadaš! 
    To je tvoja sudbina, to raskoš! 
    Pa ti kucaj u nadanju, kucaj... 
    Ožuđeni čas daleko nije... 
    Skoro ja ću stradati prestati 
    Il' će prestat kucat srce ovo. 
 PINEZ  (uniđe i baci lovinu pred majčine noge) 
 Evo, majko, za tri dana dosta. 
 TRITEUTA 
 Dobri sinko, koliko se trudiš, 
    Da uzdržiš slabu majku svoju! 
 PINEZ 
 Trudno nije, što se rado čini. 
 TRITEUTA 
 Ipak sam te višeput vidjela 
    Tamna čela, teško zamišljena. 
 PINEZ 
 Istina je, ima trenutaka, 
    U kojih mi doteščava biće. 
    Kad vršnjake vidim hitjet moje 
    Pod zastave smjeloga Dimitra 
    I o bitkah starce zborit slušam, 
    Srce mi se u prsima kreće. 
    Žedan sjedim uz hlađani vrutak, 
    Žedan sjedim, a napit se ne sm'jem! 
    Kad u njedrih želja slave gori, 
    Kada junak trublje sluša jeku, 
    Kada vidi sablje, gdje se krešu, - 
    A ostati za ognjištem mora, 
    Ah to boli... strašno boli, majko! 
    Nu ja vidim, tako biti mora - 
    I ne jadam... tebe radi, majko, 
    Ja ne jadam... Znam, što sam ti dužan... 
 TRITEUTA 
 Ustrpi se; može vr'jeme doći... 
    Ja se uzdam u bogove moćne, 
    Zaštita su oni kreposniku; 
    A ima li bolji sin od tebe? 
    Tvoja njega, tvoja ljubav slatka 
    Te klonule podupire ude 
    Tvoje majke - blagoslov ti od nje! 
    Nu kaži mi, jesi l' uz kolibu 
    Pustinjaka danas prošo, sinko? 
 PINEZ 
 Jesam, majko... Nu ne mogoh s njime 
    Po navadi zborit; oko njega 
    Staše mnoštvo oružana sv'jeta. 
 TRITEUTA 
 Eto dođe ožuđeno vr'jeme! 
 PINEZ 
 Što je, majko? - usnice ti drhću - 
    Lice plamti - zjenice se sv'jetle; 
 TRITEUTA 
 Razr'ješen je svezani mi jezik; 
    Znak je podan, da govorit smijem. 
    Čuj, Pineže dragi: Kad te rodih, 
    Kraljevski me grimiz od'jevaše; 
    Moćni Agron poda život tebi, 
    I nasljednik ti si tog kraljevstva! 
 PINEZ 
 Tvoje r'ječi kao bajka zvone. 
 TRITEUTA 
 Nisu bajka, no istina sveta. 
    Strah, mladosti tvoje da nerazbor 
    Ne izda me, veza meni usta; 
    Ali sada, kad mi kažeš, da se 
    Vojska kupi oko pustinjaka, 
    Mogu tajnu mojih prsi otkrit. 
    Starac već mi onomadne javi, 
    Da od njega upućeni narod 
    Posvuda se već buniti zače, 
    Da podigne na oskvrnjen pr'jestol 
    Agronova pravog nasljednika; 
    I kad - reče - oko kolibe mu 
    Zasv'jetle se mači, znak je onda, 
    Da posvuda plamen već bukti. 
    To se zgodi. - Pripravi se borbi! 
 PINEZ 
 Zabunjen sam - još doseć' ne mogu - 
    Ja, prost lovac, pa kraljev odvjetak? 
    Ja da mašem žezlom Agronovim? 
    Razr'ješi mi zagonetku tamnu. 
 TRITEUTA 
 Mog stradanja slušaj pov'jest čudnu; 
    Ona će ti svu izjasnit tminu. 
    U priprostoj kućici se rodih, 
    U njoj cvjetah, čedan poljski cv'jetak; 
    Kad kralj Agron svojom prođe vojskom 
    Preko naših mirovnih poljana, 
    Ugleda ga, - zaželje i ubra: 
    Ljepota me kraljicom učini. 
    Moju sreću sva slavljaše zemlja; 
    Nu ja venuh u kraljevskom sjaju. 
    Pod očinskim krovom ljubav blaga 
    Bješe meni blagotvorno sunce, 
    Bez kojega cvjetat ja ne mogah; 
    A od toga u kraljevskom dvoru 
    Ni zračice ne nađoh nevoljna. 
    Tako moja venula ljepota, 
    S njom ginuo kraljev mar za mene, 
    I uginu, kad zasopce treća 
    Kćerca mi se od srdašca nađe, 
    A kralj samo sina željkovaše. 
    Pa i one sve tri posobice 
    Jedva došle, opet iščeznuše; 
    Od tog časa sva mi sreća b'jaše 
    Suze ronit na dječice groblju. 
 PINEZ 
 O nevina, tužna mučenice! 
 TRITEUTA 
 Napokon se smilovaše bozi, 
    I ti, sinko, sv'jetla luč ugleda; 
    Ukaza se žuđeni nasljednik. 
    Kralj uskliče, kad sina opazi, 
    I na toga dariteljku dara 
    Razveseljen haran pogled baci; 
    Jedna zraka posl'je duge tmine. 
    Nu tek jedna! Patnje dugotrajne 
    Na smrtnu me baciše postelju. 
    Ja se digoh, al' ocvala lica - 
    Tad omrznuh raskošniku kralju. 
 PINEZ 
 Ti, predobra, komu da omrzneš? 
 TRITEUTA 
 Tebe gojeć u samotnoj izbi - 
    Jedva znaše tko u dvoru za me - 
    Priviknuh se već udesu momu, 
    I u tvome društvu nestajahu 
    Svakim danom njegove gorčine. 
    Bolje sreće ni ne tražih više, 
    Nu sudbinu prem je domišljata. 
    Na putu sam nasladniku bila, 
    Vjerolomstvom on ob'jedi mene 
    I nedužnu pred sud povuć' htjede; 
    Al' pomoću mojih dvoranika 
    Iz kraljevskih utekoh se dvora. 
 PINEZ 
 O zlotvora, koji tebe progna! 
 TRITEUTA 
 Od kraljice prosjakinjom postah, 
    Nu ipak sam najsretnija bila, 
    Jer najveće blago sobom pon'jeh, 
    Tebe, sinka moga... 
 PINEZ 
                          Majko draga! 
 TRITEUTA 
 Utekoh se s'jedom Gromovidu. 
    Sveti čovjek saznav muke moje, 
    Nesreći se smili i odluči 
    Potlačenu nevinost uzvisit, 
    Kad čas dođe. Međuto na dvoru 
    S Teutom se vjenčao kralj Agron, 
    Nu žuđene ne okusi sreće, 
    I pobjedu slaveć nad Etolci 
    Svrši život sred slasti i čaša. 
 PINEZ 
 Jadna mene, što ne mogu žalit 
    Smrt onoga, koj' mi život poda! 
 TRITEUTA 
 Kad Teuta, lativši se žezla, 
    Oholica sv'jetu boj nav'jesti 
    I na Epir svu izvede vojsku, 
    Digoše se naši prijatelji, 
    Moj Pineže, tebe da zakralje; 
    Nada planu - nu opet ugasnu; 
    Jer Teuta s vojskom se povrati 
    I uništi sve mačem i ognjem, 
    Što se proti njenoj moći dignu. 
    Sad nastade strašno vr'jeme po me, 
    Sakrivenu u skadarska brda, 
    U tu pustoš, gdjeno za nas nitko 
    Osim starog pustinjaka ne zna. 
    Moju tajnu i tebi sakrivah, 
    Da ti spasim život, moj jedinče! 
    To bi moja svakolika nada; 
    Nu pustinjak srcem još ne klonu, 
    Na glavi ti on viđaše krunu, 
    A u krvi našu okrutnicu! 
 PINEZ 
 Krv Teute proliti se mora, 
    Ma mi pala na stratištu glava! 
 TRITEUTA 
 Sahranili bozi! Puštaj starcu, 
    Svoje djelo da privede kraju. 
    On već dugo misli, kuje, snuje; 
    Nu zna, čini da polako zore, 
    Kad s Teutom Dmitar stade vladat 
    Na pogibelj i zemlji i nama, 
    Naš pustinjak sa brdina sađe 
    U kraljevske dvore, da Teuti 
    Srce gane proti kovarniku. 
    Ali to mu za rukom ne pođe; 
    Dmitar skoro preote joj krunu, 
    Sad i kralj je i Teutin suprug. 
    Tako nasta očajno doba, 
    Jer tko da se Dmitru usprotivi, 
    Kad on, drugi Davor, kumir puka, 
    Još pod Rima zaštitu se stavi? 
    Nu naskoro se razvedri se nebo: 
    Ponosnik se odmetnu od Rima; 
    Jur Rim čete proti njemu šalje, 
    Jur pustinjak radi novom snagom, 
    Da mi sinka na pr'jestol podigne 
    I zavičaj od propasti spasi, 
    A glas njeki sred njedra mi kliče: 
   
 (Ushićena.) 
   
 On će svršit to veliko djelo, 
    Svršit će ga, jerbo je pravedno, 
    A bozi su pravde branitelji. 
 GROMOVID  (koji je unišao i čuo posljednje riječi, s dostojanstvom i svetom vatrom) 
 Da, bozi su pravde branitelji. 
   
 (Triteuta i Pinez trgnu se.) 
 TRITEUTA 
 Naš dobrotvor! 
 PINEZ  (pohiti k njemu i žestinom padne mu oko vrata) 
                          Kako da ti hvalim?! 
 TRITEUTA 
 Momu sinu sve već ispovjedih, 
    I on plamti vatrom osvetničkom! 
 GROMOVID 
 Bozi su ga nadahnuli njome! 
    Sv'jet za tebe, Pineže, ustade... 
    Rimski vođe za tvoj stan doznaše, 
    Kod mene su njini poslanici, 
    Da ilirsku predadu ti krunu; 
    Naši druzi čete sakupiše 
    I čekaju, da ih u boj vodiš. 
 PINEZ 
 Vodit ću ih! osveta me zove, 
    Da raskidam paklene osnove. 
    Moja krv se već utažit ne da, 
    Ona kliče: smrt ili pobjeda! 
   
 (Otrči s golim mačem. Pustinjak i Triteuta za njim. Pozorište se promijeni.) 
 PRIZOR DRUGI. 
 Izba u tvrđavi Risnu. 
 DIMITAR  i  SVEVLAD. 
 DIMITAR  (dolazeći ima u ruci pisma) 
 Gore v'jesti svaki dan dolaze! 
    Već ni Dimal držat se ne može. 
 SVEVLAD 
 Buna bjesni sred njegovih zida. 
 DIMITAR 
 Još sva nada u Hvaru mi stoji: 
    Zemljaci me moji vjerno ljube; 
    Znam, rado će svi umr'jeti za me. 
    K njima moram - na ino ne mogu. 
    Koliko je tuj u Risnu vojske? 
 SVEVLAD 
 Sedam tisuć' - a skoro će stići 
    Još toliko iz bližnjih krajina. 
 DIMITAR 
 Tisuću ih ukrcaj u lađe; 
    Put Hvara će sa mnom; jošte danas 
    Ostavit ću Risan. 
 SVEVLAD 
 Spremit ću ih. 
 DIMITAR 
 Ti ostaješ u ovoj tvrđavi. 
    U tebe se pouzdati mogu; 
    Ti ćeš vjerno kraljicu braniti. 
 SVEVLAD 
 Sigurnija nigdje nije gospa. 
    Dosta vojske, dosta brašna imam, 
    A tvrđa je čvrsta, nedobitna. 
 DIMITAR 
 Kao vjera prijatelja moga. 
   
 (Pruži mu ruku.) 
 SVEVLAD  (ganut) 
 Kralju dobri, ovoj s'jedoj glavi 
    Slast je za te pasti sa ramena. 
 DIMITAR 
 Ja te poznam; zato ti u ruke 
    I predajem najdraže mi blago. 
    Svrši hitro, što naložih tebi. 
 SVEVLAD 
 S tvojom slugom bit ćeš zadovoljan. 
 (Otiđe.) 
 PRIZOR TREĆI. 
 DIMITAR  sam. 
   
 DIMITAR 
 Dobri starče, r'jetka, vjerna dušo! 
    O, da mi je vas puk tako priklon, 
    Nu -  (Baci pogled na pisma.) 
                   svuda se kleta buna širi, 
    Grad za gradom otpada od mene... 
   
 (Ogorčen baci na stol pisma.) 
   
 Evo stoji orao bez krila! 
    A rad česa? Ne bije l' to srce 
    Od ljubavi prema svomu rodu? 
    Ne želim li ovu zemlju podić? 
    Ne cvate li, otkad njome vladam? 
    Vi svevidni i sveznali bozi, 
    Vi mom srcu do dna prozirete. 
    Jeste l' ikad u njem opazili 
    Jednu samo nečistu požudu? 
    Vam je znana ona strašna borba. 
    U tih prsih koja bjesnijaše, 
    Kada morah licumjerit Rimu, 
    Kada ružnu krinku izdajice 
    Strast ljubavi nametnu mi strašna! 
    Ah, vi znate, da je znoj samrtni! 
    Pod njom lice domoljuba plako - 
    Pa opeta toliko prokletstvo! 
   
 (Krije lice rukama; - poslije podugačke stanke.) 
   
 Mnom se titra nečuveni udes: 
    Mač podigoh, da ti vraga smrvim, 
    Pak ošinuh tebe, domovino! 
    Stenješ, padaš ranjena od mene, 
    Ah, od mene, koj te žarko ljubim! 
   
 (Skrušen padne na stolicu i klone glavom.) 
 PRIZOR ČETVRTI. 
 TEUTA  i  PRVAŠNJI. 
 TEUTA  (dođe sva razblažena iz bližnje izbe iza leđa Dimitru, i kad ga vidi zamišljena, dovuče se tiho do njega - pokrije mu rukama odstraga oči i nestašno šane) 
 Gataj, tko je? 
 DIMITAR  (povikne) 
                          Mila moja ženo! 
 TEUTA 
 Potihano! zatvorit ti moram 
    Baš cjelovom usta... evo ti ga! 
    Potihano! tu se šaptat mora, 
    Do nas spava naš slatki jedinac - 
    Jedva usnu. Da ga ne probudiš! 
   
 (Ogrli ga.) 
   
 Nu što vidim? tamno ti je čelo! 
    Koja ti je tuga, gospodaru? 
 DIMITAR 
 Ah, Teuto, bozi nas ne ljube. 
 TEUTA 
 Zar ti nisi otac svomu puku, 
    A ja, sretna, poslušna ti žena? 
    Što bi moglo razljutiti ih na nas? 
 DIMITAR 
 Sv'jest mi kaže, mnogu gorku suzu 
    Da sam utro s lica nesretnika, 
    Da sam digo slavu moga roda 
    I da nikad nevjeran mu ne b'jah; 
    A mog srca blaženstvo svjedoči, 
    Da si čudo ti ženskih kreposti: 
    Otkada si na prsa mi pala, 
    Slast života odonda tek spoznah. 
    Pa ipak nas strašna svrha čeka. 
    Evo uzmi, - prouči te liste. - 
   
 (Preda pisma Teuti.) 
 TEUTA  (pregledavajući ih) 
 Buna - Pinez - izdajstvo - pogibelj! 
   
 (Baci pisma u kraj, razjarena.) 
   
 Nezahvalna i nevr'jedna puka! 
 DIMITAR 
 Nemoj korit njega, oruđe je 
    On u ruku kaznećih bogova! 
    Naše strasti njih su uvr'jedile; 
    Opiruć se njim, ne gr'ješ'mo više, 
    Neg' njihovoj pokor'mo se volji, 
    Pa nam jošte tinja iskra nade... 
    Naše sile napnimo posljednje; 
    Nu svem dobru nadajmo se zgora, 
    Jer je nebo puno milosrđa, 
    A zaman se čovjek s njim prepire. 
 TEUTA 
 Pak što hoćeš, što ti je namjera? 
 DIMITAR 
 Da udesu hoda ne ustavljam. 
    Zato neću gnjeva ni progona 
    Na Pineza i na buntovnike, 
    Ni kakove okrutnosti, kazni; 
    Svak nek čini, što mu srce voli. 
    Pa ako i onda pob'jedimo, 
    Znati ćemo, da smo mili bogom 
    I da su nam oprošteni gr'jesi. 
    Padnemo li pako, podat ćemo, 
    Pomireni sa sudbinom našom, 
    Sv'jetu primjer, da ga opomene, 
    I pada ga Ikarova sjeti. 
 TEUTA 
 Ti si otac... sjeti se svoga sina! 
    Puk je dobar, dok ga uzda steže, 
    A bez nje je poplavica b'jesna, 
    Koja, dodna rušeć, sobom valja, 
    Sve što nađe; kuće, sela, grade! 
    Pak u njeg'vu ti se uzdaš volju? 
    Na njoj gradiš sreću svog djeteta? 
 DIMITAR 
 Ja ju gradim na milosti Božjoj. 
    Po narodu bogovi govore; 
    Kog nebesa, tog i narod ljubi. 
 TEUTA 
 Bez razbora puk je; gospodara 
    On razabrat ne zna dobra od zla, 
    I sveđ voli, koga još ne pozna, 
    Dok si sretan, on te obožava, 
    A, kada te iznevjeri sreća, 
    Okrutnik si, i on na te mrzi. 
 DIMITAR 
 Nije tako. Neskvrnjena kruna 
    U sve doba puk priteže k sebi. 
    Nu jesmo li mi se pravom stazom 
    Na kraljevsko popeli pr'jestolje? 
    Narod znade, da nas ono ne'jde. 
    Podmititi njega nikad neće 
    Dobročinstva, bila još i veća 
    Neg' kojimi mi ga obasusmo; 
    Ali ipak ima još srdaca, 
    Koja vole nam, neg' istoj pravdi. 
    To je, što mi dušu još slobodi. 
    Vojska sva, i puk vas moga Hvara 
    Pripravni su za nas poginuti; 
    U tom gradu sva nam stoji nada, 
    Tamo moram pospješit korake, 
    Pa skršim li Rimljane pod Hvarom, 
    Sreća nam se još okrenut može. 
 TEUTA 
 Ti ostavit mene? 
 DIMITAR 
                                    Od života 
    Ja se neću tako teško d'jelit 
    Ko od tebe; ali dužnost zove, 
    I ja moram, ma pucalo srce. 
 TEUTA 
 Idem s tobom! 
 DIMITAR 
                          Ženi mjesta nije, 
    Gdje krv teče i oružje s'jeva. 
 TEUTA 
 Bljesak njegov opsjenit me neće! 
    Glas trubalja strahovit mi nije, 
    Ova ruka mnogu grud već probi. 
   
 (Sve više ju obuzima divlja vatra.) 
   
 Ne ježi se Teuti od krvi, - 
    Daj mi samo britki mač u ruke, 
    I junaštvu jedne ženske glave 
    Tvoji će se divit vitezovi. 
 DIMITAR 
 Stari demon zavlada li tobom? 
    Nije l' dosta već bjesnio njekoć? 
    Ženo, on se ne dostoji tebi! 
 TEUTA 
 Ah, oprosti - zdvojnost spopade me... 
 DIMITAR 
 Ja sam s tobom. - Umiri se, dušo. 
 TEUTA  (sva skrušena) 
 Što da činim? reci, gospodaru! 
 DIMITAR  (umirenije) 
 Da mi ovdje ostaneš u Risnu 
    S našim sinkom; to je moja želja. 
    Sigurnijeg nema mjesta za vas; 
    Nedobitne njeg've su zidine, 
    A i vojske ima dosta u njih. 
    Vjerni starac Svevlad će vas branit; 
    Bolje ni ja ne mogu vas štitit. 
    Sada ti je znana moja volja; 
    A ti kaži, ženo, hoćeš li ju 
    Izvršiti? 
 TEUTA  (kroz plač) 
                          Hoću, gospodaru! 
 DIMITAR 
 Dođi, draga, - na srce svog muža! 
   
 (Ogrli ju.) 
   
 Slušaj samo, kako silno bije. 
    O, vjeruj mi, posljednji će kucaj 
    Srca mog za tebe biti, dušo! 
   
 (Čuje se glas trublje izvana.) 
   
 Čas udari - ostavit te moram. 
 TEUTA  (krije lice na njegova prsa i kroz plač jedva progovara) 
 Sluti mi se: ti se vratit nećeš! 
 DIMITAR  (s naporom) 
 Uzdajmo se u bogove blage! 
 PRIZOR PETI. 
 SVEVLAD I PRVAŠNJI. 
 SVEVLAD 
 Gospodaru, pripravne su lađe. 
 TEUTA  (trgne se) 
 Toga, Dmitre, preživjeti neću! 
 DIMITAR 
 Razberi se, viteška suprugo! 
    Hrabro srce kuca ti u grudih: 
    Bol nadvladaj! Težak čas je ovo, 
    Nu k sreći je, kažu, strma staza; 
    Tko zna, nije l' to k njoj korak prvi? 
    Uzdajmo se! Rastajmo se mirno. 
    Zdravo! Primi cjelov oproštajni. 
   
 (Poljubi ju.) 
 TEUTA 
 Posljednji je!  (Klone.) 
 DIMITAR 
                          Rastjeraj te misli... 
    A sad k sinku našem, da i od njeg 
    Očinskim se cjelovom oprostim. 
   
 (Otiđu zagrljeni u pobočnu izbu; - Teuta jedva koraca.) 
 SVEVLAD 
 Gorka kobi! takvih dvoje ljudi 
    Da tolikom progoniš oštrinom! 
    O kada će, bozi, jenjat gnjev vaš, 
    Kojim narod progonite ovaj! 
 DIMITAR  (dotrči sav blijed) 
 Kakva teža pritište mi grudi...? 
    Smrvit će me! Napolje, napolje!... 
    Ne sm'jem dalje gledati joj jada! 
   
 (Pograbi kacigu i hoće da pođe.) 
 TEUTA  (dotrči očajna i ogrli ga) 
 Dmitre, Dmitre, ostavljat me nemoj! 
   
 (Izvana glas trublje.) 
 DIMITAR  (silom se trgne od nje) 
 Udes zove... Čuvali te bozi! 
   
 (Otrči kroz glavna vrata.) 
 TEUTA 
 Stani - stani - 
   
 (Hoće za njim, posrće i pada.) 
 SVEVLAD  (pridrži ju spustiv se na koljeno) 
   
                          O kraljice jadna! 
   
 (Prizor se promijeni.) 
 PRIZOR ŠESTI. 
 Dvorana u Dimalu gradu. 
   
 PAVAO EMIL,  rimski vijećnik sjedi;  VITRUVIO,  njegov legat, hitro ulazi. 
 VITRUVIO 
 Sred Dimala s čudom tebe sretam. 
 PAVAO EMIL 
 Priznat moram, da je sa mnom sreća. 
    Jučer niti ne pomišljah više, 
    Da ću ikad osvojiti Dimal. 
    Iz grada se branijahu b'jesno, 
    Već se hoćah krenuti od njega, 
    Kad najednom Pinez svojom pratnjom 
    Ukaza se pred mojim šatorom. 
    Starac njeki, koga svecem drži 
    Prosti narod, dođe s kraljevićem, 
    I pohiti pod bedeme grada. 
    Odmah mu se otvoriše vrata - 
    I Dimala ključe iznesoše 
    Starješine Pinezu na poklon. 
    Tako dođe grad u naše ruke. 
    Da su složni toliko Iliri, 
    Koliko su snažni i viteški, 
    Kapitol bi pred njima uzdrhto! 
 VITRUVIO 
 Da nam samo još za rukom pođe 
    Dmitrov vjerni Hvar osvojit kako! 
 PAVAO EMIL 
 Put Hvara ću ovaj čas na lađe. 
 VITRUVIO 
 Ja se bojim, na toj tvrdoj hridi 
    Razn'jet će se naše nade lađa. 
 PAVAO EMIL 
 Istina je, ni oružju našem 
    Ni imena Pinezova čaru 
    To orlovo osvojiti gn'jezdo 
    Nije možno... Nu i drugi način 
    Još imade - ja skovah osnovu. 
    Odmah mi se zaputiti valja; 
    Još s Pinezom samo zborit moram. 
    Ja ga pozvah; što okl'jeva tako? 
 VITRUVIO 
 Sred puka ga vidjeh, koj se skupi, 
    Da svog kralja vidi, ispod lipe 
    Starodavne, koju svetom zovu; 
    Tu uz gajde i tambure pjeva 
    Puk vaskolik. 
 PAVAO EMIL 
                          Zasl'jepljena sv'jeta! 
    Tako labud pred smrt svoju pjeva. 
    Odbacuju od sebe junaka, 
    Koj' bi kadar braniti ih bio, 
    Pak u ruke djetetu se daju, 
    Koje samo zaštite još treba. 
    U tom stoji prokletstvo tog puka, 
    Da ne misli, što će sutra biti, 
    Nego samo za danas se stara. 
    Zaludu mu svi uresi srca, 
    Sve junaštvo, sve uznosne ćuti, 
    Kojimi ga narav ukrasila: 
    Ta bezbrižnost, ta nepostojanost, 
    Ta vječita međusobna raspra 
    Jaram će mu nametnuti na vrat. 
   
 (Čuje se izvana radosno klicanje.) 
   
 Što to znači? 
 VITRUVIO 
                          Kraljevića prate - 
    Amo svoje korake upravlja. 
 PAVAO EMIL 
 Idi sada i ukrcaj vojsku. 
    Prijazan je vjetar, a Hvar blizu - 
    Još do noći možemo ga stići. 
    Gleđ, da bude sve u redu; začas 
    Eto mene k lađam. 
 VITRUVIO 
                          Bit će spremne. 
   
 (Otiđe.) 
 PRIZOR SEDMI. 
 PAVAO EMIL  sam. 
   
 PAVAO EMIL 
 Eto mene, kamo od mladosti 
    Žudih prispjet - na onomu mjestu, 
    S kojeg mogu korist don'jet mnogu 
    Vječnom Rimu, možebit najveću, 
    Koju itko ikada mu don'je! 
    Rimu nema strašnijeg takmaca 
    Od naroda u državah ovih. 
    Rim je od njeg stariji, mudriji, 
    Vješt zasjedam, vješt hitrini svakoj, 
    I u tom je sva njegova prednost. 
    Jao Rimu, ako krasne klice 
    Koje višnji u Ilira grudi 
    Posijaše, razviju se jednom; 
    Jao Rimu, ako od ovoga 
    Muž postane divnoga djeteta! 
    Zato treba iskru zagušiti, 
    Da plamenom jošte ne naraste; 
    Kapitol bi njegov pl'jen postao! 
    Ja se nadam, da ću ju ugasit; 
    I Kviriti neharni bi bili, 
    Da lovorom pram mi ne urese, 
    Premda drugim vojujem oružjem, 
    Neg' što naši vojevahu djedi. 
    Vela svrha sredstva posvećuje! 
 PRIZOR OSMI. 
 PINEZ,  kraljevski narešen, i  PRVAŠNJI. 
   
 PINEZ  (dolazeći) 
 Ja dolazim. Što je tvoja želja? 
 PAVAO EMIL  (laskajući) 
 Kako krasno ta ti kruna liči! 
    Tko je, da se s radošću ne klanja 
    Bogolikom takovom mladiću? 
 PINEZ 
 Nije kruna moga srca svrha, 
    Osveta je, za čim ono gine. 
    Osvetite moje majke suze, 
    Koje tužna bez krivine proli, 
    I uzmite natrag ures ovaj! 
 PAVAO EMIL 
 Imati ćeš osvetu i krunu, 
    Samo Rimu odanim ostani. 
    On od tebe mnogo ne zaht'jeva: 
    Malen danak u znak prijateljstva; 
    Odaljena dva il' tri otoka, 
    Koja su ti, promisliš li dobro, 
    Više na kvar negoli na korist; 
    Rimskoj vojsci prolazak slobodan 
    Kroz tvojega kraljevstva države: 
    To je sve, što od tebe se traži. 
    Zato će te Rim štititi uv'jek, 
    Nećeš trebat bojnih držat lađa, 
    Koje jurve iscrpoše do dna 
    Blagajnice ilirskih kraljeva. 
    Promotriš li svoju moć i našu, 
    Dokučit ćeš, da ovako treba 
    I za naše i za tvoje dobro. 
    Trgovina temelj je država, 
    Nju je štitit dužnost čovječanstva, 
    A očistit mora toga vale 
    Od gusara, koji po njih vrve, 
    Ti ne možeš: ukor'jenilo se 
    To zločinstvo u narodu tvojem. 
    Da se skrši, većih sila treba, 
    Nego što su u ilirskih kralja; 
    Zato Hvar, Vis i Krf zaht'jevamo, 
    Da nam predaš, otkud ćemo zgodan 
    Na gusare udesiti progon. 
    A ti smanji morsku svoju vojsku; 
    Tri su broda za tvoju potrebu, 
    Kad mi drugo sve na se uzmemo, 
    Dosta, mislim; druge sve ukini. 
    Tim će procvast Rim i Ilirija 
    I vas sv'jet će blagoslivat savez. 
    Koj' ti s Rimom na sreću mu sklopi. 
    Kaži dakle, plemeniti mlače, 
    Te pogodbe hoćeš li potpisat? 
 PINEZ 
 Što je meni za pogodbe kakve? 
    Uništite Teutu i Dmitra: 
    To je sve, što ja zaht'jevam od vas. 
 PAVAO EMIL 
 Potpiši to pismo, i zac'jelo 
    Uništen ćeš vidjet njihov pr'jestol. 
 PINEZ  (potpiše s pohlepom) 
 Evo! sada pako osveti me! 
 PAVAO EMIL  (uzev pismo u ruke) 
 Sutra veče! Dmitar je u Hvaru. 
    Jezgru vojske proti njemu vodim; 
    Povuko sam oko njega mreže, 
    Mač osvete dostići ga mora. 
    Vjetar duva već u naša jedra, 
    I ja hitim, da se Hvaru krenem; 
    Odjel vojske tu ostavljam s tobom, 
    A s ostalom odjedrit ću odmah. 
    Zdravo!... Letim na osvetno djelo! 
   
 (Pođe.) 
 PINEZ 
 Ne bez mene! I ja moram s tobom! 
    Mač uz bedro zaludu ne nosim! 
    Krv ljubimca moje okrutnice 
    Vidjet moram! To sam se zakleo! 
 PAVAO EMIL  (zaostajući) 
 Život čuvat dužnost je kraljeva. 
 PINEZ 
 A sinovlja: mater osvetiti! 
 PAVAO EMIL 
 U veliku nasrćeš pogibelj. 
 PINEZ 
 Čim je veća, tim Iliru draža. 
 PAVAO EMIL 
 Mati na to privoljeti neće. 
 PINEZ 
 Ilirka je, mač će mi opasat! 
 PAVAO EMIL 
 Sve pokušah, da te tuj uzdržim. 
 PINEZ 
 Samo smrt je to učinit kadra. 
 PAVAO EMIL 
 Daj se spremi na odlazak dakle. 
 PINEZ 
 Hajd, da pratnji mojoj to nav'jestim. 
    Ti ju poznaš, mala to je četa, 
    Nu svim prsa podžiže osveta. 
    Žitelji su svi od Visa grada, 
    Kog Teuta potlači njekada; 
    Svak po koga od svojega roda 
    Oplakuje, kom smrt ona poda. 
    U srcu im tisuć Srda vrvi, 
    Koje žedne za r'jekom od krvi; 
    Svatko hlepi za junačkim djeli, 
    Kakvih jošte dan ne vidje b'jeli! 
    U boj! u boj! glas s nebesa zove! 
    Na brodove! odmah na brodove! 
   
 (Prizor se promijeni.) 
 PRIZOR DEVETI. 
 Ložnica u Hvaru gradu. 
 DIMITAR I DUH SRDOVLADA. 
   
 Dimitar leži napola odjeven na vojničkoj postelji. Kraj njega uljenica tamno gori; štit, mač i kaciga na jednoj hrpi do njegovih nogu. Duh Srdovlada blijeda lica bez kacige: na čelu mu se vidi krvav povez. 
   
 DIMITAR  (još napola u snu) 
 Stani - stani - daj mi odgovora. 
 DUH 
 Dobit ćeš ga - nu na drugom mjestu. 
   
 (Polagano odlazi.) 
 DIMITAR  (probudiv se opazi ga i s užasom za njim gleda. Kad duh iščezne, poslije stanke) 
 Vječni bozi! Što se sa mnom zgađa? 
    Da l' sam snivo? Ne, ne, ja sam bdio... 
    Snivo, bdio? dokučit ne mogu! 
    Gdje je međa izmeđ sna i jave? 
    Tko to znade! Ja znam, da sam snivo - 
    Nu znam, java da je ono bila! 
    Krv mi stine... misli mi se mute! 
   
 (Začas) 
   
 "Dobit ćeš ga - nu na drugom mjestu". 
    Dakle ćeš se još ukazat meni? 
    Tako reče. Nu gdje je to mjesto? 
    Možda onkraj Kocitovih vala? 
    Jesi l' došo, da me odazoveš 
    Od života, od Teute moje? 
    Ne plašim se neznanoga sv'jeta, 
    Al od mile otrči se žene, 
    Od mog sinka, od slatkog djeteta... 
    To je, što mi grud užasom puni... 
    Ali ne, ne, zato ti ne dođe; 
    Ti ne gojiš gnjeva na svog druga... 
    Samo dotle mrzio si na me, 
    Dok mog srca dodna pozno nisi. 
    Sad ga poznaš... znaš, da zlotvor nisam; 
    Zato tako blag mi se ukaza. 
    Tvoje je pogled pun ljubavi bio, 
    A besjede tvoje glas umiljat. 
    Oružah se u boj na Rimljane - 
    Tad se javi tvoja blaga sjena: 
    "Koliko je ljepši šljem od krune! 
    Kaplje krvi iz junačke rane 
    Ljepše sjaju no rumen grimiza... 
    Dmitre, takov ures tebi liči". 
    Tronut spoznah, da su ovo r'ječi 
    S drugog sv'jeta, i upitah smjeran: 
    "Kaži, sjeno moga prijatelja, 
    Hoće l' sreća iz ovoga boja 
    Procvjetati mojemu narodu? 
    Hoće l' ikad odvrć' jaram tuđi?" 
    Tvoj odgovor: "Na drugome mjestu". 
   
 (Zamisli se, pak začas:) 
   
 Čemu tražit, što se ne da naći? 
    Ovu tamu nikad probit neće 
    Slaba zraka čovječanskog oka. 
   
 (Ustane - međutim je uljenica dogorjela - i zora kroz prozor sinula) 
   
 Što iz svega razbrati mogu, 
    Mnim, da višnji sa mnom su se bozi 
    Pomirili. To iz milog oka. 
    To iz r'ječi sudim blage sjene 
    I osjećam s ponovljenom silom, 
    Da se opet šire moje grudi. 
    Srce mi se zaželjelo boja, 
    T'jesno mu je od duga pokoja! 
   
 (Pograbi štit i mačem po njem udari, našto dotrči u sobu dvoranin.) 
 PRIZOR DESETI. 
 DIMITAR  i  DVORANIN. 
 DVORANIN 
 Sv'jetla kruno, što je tvoja volja? 
 DIMITAR 
 Prikopčaj mi oklop oko prsi. 
 DVORANIN 
 Jedva sunce granu na nebesih. 
   
 (Prikopča mu oklop.) 
 DIMITAR 
 Da ih uprav mrkla noć još krije, 
    U postelji ipak ne bih osto. 
    Čvršće - čvršće - Nije l' došla straža? 
 DVORANIN 
 Vani čeka. 
 DIMITAR 
                          Nek uniđe odmah. 
 (Dvoranin iziđe.) 
 PRIZOR JEDANAESTI. 
 DIMITAR  sam. 
 DIMITAR  (kroz prozor gleda) 
 Ha, kako je rumeno sve nebo! 
    Sunce trepti kao kaplja krvi - 
    Dan krvavi ako prorokuješ, 
    Dobro došlo!... Predugo je veće 
    U koricah mač moj počivao. 
    Dobro došlo! Ne lagalo samo! 
 PRIZOR DVANAESTI. 
 VOJNIK, DVORANIN  i  PRVAŠNJI. 
   
 Vojnik uđe s dvoraninom. 
 DIMITAR 
 Smotriste li štogod na valovih 
    S vaše kule?  (Uređujući oklop, dvoraninu:) 
                                       Ovu kopču jošte! 
 VOJNIK 
 Sv'jetla kruno... 
 DIMITAR  (Dvoraninu) 
 Tako. Mač sad amo! 
   
 (Vojniku.) 
   
 Što je dakle? 
 VOJNIK 
                          Nama se učini, 
    Da se nješto u daljini mora 
    Pokazalo ko površci lađa. 
 DIMITAR 
 Nu napokon!  (Dvoraninu.) 
                             Pojas amo, pojas. 
 VOJNIK 
 To vojvodi odmah nav'jestismo, 
    I on vojsku na noge podignu. 
 DIMITAR 
 Dobro, dobro.  (Dvoraninu.) 
                             Sad obuću brzo! 
   
 (Metne nogu na stolicu, a on mu remenje na sandalah zapliće.) 
   
 Koliko je površaka bilo? 
 VOJNIK 
                          Do dvadeset... 
 DIMITAR  (smije se) 
                          Ha, ha, i tim hoće 
    Hvar da uzmu?  (Dvoraninu.) 
                                  Sada jošte ovu. 
   
 (Metne drugu nogu na stolicu, a dvoranin onako isto čini: vojniku:) 
   
 Hodi k vođi, rec' mu, da sam kazo, 
    Da svu vojsku u brodove odmah 
    Ukrcati dade. Razum'ješ li? 
 VOJNIK 
 Odmah, kralju!  (Otiđe.) 
 PRIZOR TRINAESTI. 
 PRVAŠNJI  bez vojnika, zatim  DRUGI DVORANIN. 
 DIMITAR 
                          Ja ću put prekratit 
    Rimskim lutkam!  (Dvoraninu.) 
                             Nisi l' jošte gotov? 
    Oni hoće, da na me nasrnu. 
    Počekajte... Čemu trud vam tolik? 
    Nasusret će Dmitar vam izaći. 
    Ala masnih jestojsta za ribe! 
   
 (Dvoraninu, koji je pletnju dovršio.) 
   
 Nu napokon!  (Hoda po sobi.) 
                             Rim će me pamtiti. 
   
 (Dvoraninu.) 
   
 Plašt ovamo! - Vi me jošt ne znate. 
    Neka! neka! 
   
 (Dvoraninu plašt s ruku padne, kad mu ga hoće na ramena metnuti.) 
   
                          Ala si neskladan! 
 DVORANIN  (tronut podigne plašt i metne mu ga na leđa) 
 To mi se još nikad ne dogodi... 
    Gospodaru, to je zlo znamenje! 
    Ne'jdi u boj, tako ti bogova! 
 DIMITAR 
 Ludorije!  (Smijući se.) 
                             To pad Rima znači! 
    Nu kakov je to rogobor vani? 
   
 (Drugi dvoranin dođe u sobu.) 
 DIMITAR  (njemu) 
 Što je nova? 
 DRUGI DVORANIN 
                          Građani, začuvši 
    Da se rimska vojska približava, 
    Mole, da bi i njim dozvolio, 
    Da na svojih lađah proti njojzi 
    Sad i oni na mejdan iziđu. 
 DIMITAR 
 O, hrabre li i vjerne čeljadi! 
    Odmah amo da mi ih dovedeš 
   
 (Drugi dvoranin otiđe.) 
 DVORANIN 
 Nećeš valjda od svake mišice 
    Grad ispraznit? 
 DIMITAR 
                          Mišica je tr'jeba, 
    Gdje se bije... Tu Rimljana nema. 
   
 (Smijući se.) 
 Il možda će s neba spustiti se 
    Amo u grad? Ne plaši se, starče, 
    Ni Rimljani ne imadu krila. 
 PRIZOR ČETRNAESTI. 
 PRVAŠNJI  i  PUK. 
   
 Građani hvarski nagrnu u izbu. 
   
 DIMITAR  (dolaznikom) 
 Dobro došli, hrabreni zemljaci! 
    Vi hoćete u boj da idete 
    S vašim Dmitrom? On vas rado prima! 
    Dobro došli!...  (Stupi među njih.) 
                             I ti ovdje, Rado? 
    Znam, tvoj s'jedi otac ti pripasa 
    Ovu sablju. Prevr'jedna li starca! 
   
 (Drugomu.) 
   
 Evo Relje! junaka od oka! 
   
 (Trećemu.) 
   
 Nuto Milka!  (Četvrtomu.) 
                        Gleđ Milana moga! 
   
 (Ostalim.) 
   
 Dobro došli, susjedi, prijani! 
   
 (Rukuje sa svimi) 
   
 Nut vidite, da vas jošte poznam, 
    Da vas nisam još zaboravio. 
    Kako ni vi mene, braćo mila! 
    Sada ćemo zajedno vojevat, 
    Kao što smo njekad u djetinjstvu 
    Zajedno se igrali, ljubili. 
    Često mislim na to krasno doba: 
    C'jele bitke mi smo izvodili... 
    U djetinsku kano njekad igru, 
    Tako ću vas u boj vodit sada! 
   
 (Pograbi kacigu i metne ju na glavu. Uzme štit i povuče mač.) 
   
 Za mnom dakle! Krosred bitke hude! 
    Na uv'jek vam nek na umu bude, 
    Da do bitke stoji te jedine 
    Spas il' propast naše domovine! 
   
 (Nasrne napolje, a drugi svi za njim kličući.) 
   
 (Prizor se promijeni.) 
 PRIZOR PETNAESTI. 
 Dvorana u Risnu s doksatom na more. 
   
 LJEKAR  i  DVORKINJA  dolaze iz kraljičine izbe. 
   
 DVORKINJA 
 Nije l' teško kraljičino stanje? 
    Što opazi tvoj iskusni pogled? 
    Još ju nose, istina je, noge, 
    I vrućici ne imade traga; 
    Nu strah me je ipak za njen život. 
 LJEKAR 
 Ništa u njoj ozl'jeđena nije, 
    Ništa međe zdravlja ne prestupi. 
 DVORKINJA 
 Ipak jadna propada i gine. 
    Već povenu ruža na obrazu, 
    A ugasi očiju se vatra. 
    Otkad kralj se odavle od'jeli, 
    Sva je druga: potamnješe oči, 
    Na usnah se posm'jeh već ne kaže, 
    Društva neće i samoću traži, 
    Na pitanje r'jetko odgovara, 
    A nasamu sama sobom zbori. 
    Sva joj radnja, sav posao to je, 
    Da uz zipku sjedeć svoj jedinca, 
    Suze roni i gorko nariče. 
    Svakčas skoči, na svoj doksat trči, 
    Koj se diže nada sinjim morem, 
    I upire pogled u pučinu 
    C'jele sate ko kip od kamena. 
    Tako stoji nepomična, bl'jeda, 
    Ne hajući za naše besjede, - 
    Kad se trgne, opet leti k sinku, 
    I k prsim ga jaučuć pritište. 
    Nu što pričam? Sam se osvjedoči 
    O njezinu prežalosnom stanju, 
    Na doksatu ako ju zateče. 
 LJEKAR 
 Ja ju vidjeh: kip, koj srce para - 
    Gluh za svaku utješljivu r'ječcu. 
    Što u grudih kraljičinih bjesni, 
    Nije drugo neg' ljubavi tuga; 
    Nestat će je, kad se kralj povrati. 
 DVORKINJA 
 O, oholo srce, na što dođe! 
    Ti, koja se Ljelja str'jelam sveđer 
    Podsm'jevaše veleć, tupe da su, 
    Ti, ljubavi robinja da budeš! 
    Od najjače izmeđ sviju žena 
    Najslabija netom da postaneš? 
 LJEKAR 
 Tako kazne oholiju bozi! 
 TEUTA  (iza pozorišta) 
 K njemu! k njemu! 
 LJEKAR 
                          Je l' to glas kraljice? 
 DVORKINJA 
 Njen je vapaj... Što ju jošte muči...! 
 LJEKAR 
 K njoj pospješi... čuvaj ju i pazi, 
    Da ju nikad samu ne ostaviš. 
 DVORKINJA  (polazeći) 
 Kad bi koga trpjela uza se! 
    Ali evo, sama k nam dolazi. 
 PRIZOR ŠESNAESTI. 
 TEUTA  i  PRVAŠNJI. 
 TEUTA  (veselo) 
 On je ovdje! 
 LJEKAR  (brižljivo motreći ju) 
                          Tko, pres'vjetla kruno? 
 TEUTA 
 Ta tko drugi?... Moj Dmitar, moj suprug! 
 DVORKINJA  (za se) 
 S uma sađe... 
 LJEKAR  (tješeći ju) 
                               On će skoro doći - 
    Nije sumnje; utješi se, gospo... 
    Dobre v'jesti stigoše iz Hvara. 
 TEUTA 
 On će doći? - On je ovdje, rekoh! 
    Ne čuješ li? On je ovdje - kažem - 
    On je ovdje... hajd' nasusret njemu! 
 LJEKAR  (zaustavljajući ju) 
 Otkud tebi te ugodne v'jesti? 
 TEUTA 
 Sa doksata svoga vidjeh lađu... 
    U njoj spoznah momke svog supruga: 
    Nije sumnje, i on je međ njimi. 
 LJEKAR  (za se) 
 Je l' moguće? 
 DVORKINJA  (za se) 
                          Zbori li istinu? 
 TEUTA 
 On uništi rimske raskošnike - 
    I radost mu ne dade, u Hvaru 
    Da počasi... već odjedri, brže 
    Da ogrli suprugu i sinka! 
    Ah, kakva se oluja u grudi 
    Diže mojoj! Nije vjetar hudi 
    Očajanja, koj' mi srcem giba, 
    Radost, ushit, buru tu uzgiba! 
    Sv'jest mi gine... krv po žilah leti... 
    Vidjeti ga, pa zatim umr'jeti! 
   
 (Hoće da otrči.) 
 LJEKAR  (zaustavi ju) 
 Stani, gospo, štedi zdravlje svoje - 
    Radost mori, kao i zdvojenje! 
 TEUTA 
 Smrt je takva slađa neg življenje... 
    Pustite me! samo k njemu, k njemu! 
    Pa kraj budi životu mojemu! 
   
 (Hoće da otrči.) 
 LJEKAR 
 Al kraljeva život svojina je 
    Podložnika svakog ko njih samih; 
    Zato tražim, da ga čuvaš, gospo! 
 TEUTA 
 Srca nagon ne smijem sl'jediti! 
   
 (Spusti se na stolicu.) 
   
 Nu kakav je tutanj to pred vrati? 
    Koraci su mojeg to supruga. 
   
 (Odrješito.) 
   
 Tko je tako bezobrazan sluga, 
    Da mi izić' pred njega uskrati? 
   
 (Podigne se i posrne na vrata.) 
   
 (U sobu stupe Svevlad i Relja. - Teuta kad ih vidi, uzmakne.) 
 PRIZOR SEDAMNAESTI. 
 SVEVLAD, RELJA  i  PRVAŠNJI. 
 SVEVLAD 
 Ovaj vitez dolazi iz Hvara, 
    Da ti javi, što se ondje zgodi. 
 TEUTA 
 Gdje je muž moj? Nije l' i on stigo? 
 SVEVLAD 
 Gospo, on se s Hvara ne povrati. 
 TEUTA 
 Zašto kasni? zašto se ne vrati? 
    Nije l' svršen boj krvavi jošte? 
 RELJA 
 Boj je svršen. Čuj, kako se zbilo. 
    Kad kralj prispije, klicaše sva vojska 
    I dočekat ne mogaše bitke; 
    O pobjedi nitko ne sumnjaše. 
    Svak moljaše svemoćna nebesa, 
    Da navalu rimskih četa na Hvar 
    Milostivo uskore: tolika 
    Plamtijaše u nas boja želja! 
    Rimske lađe napokon se jave, 
    Sve ukupno po dvaest zastava. 
    Uništit' ih igra se činjaše 
    U pobjedah odraslim vojnikom. 
    Jur unapr'jed radošću pobjede 
    Kralj opojen strpjet se ne može, 
    Da dočeka na obali juriš, 
    Već zapov'jed dade svojoj vojsci, 
    Da se odmah ukrca u lađe 
    I Rimljanom ususret otplovi. 
    Sred zidina grada ne htijahu 
    Da ostanu ni građani mirni. 
    Sve što živi, na lađe se jagmi 
    I veselo kano na pir slavni 
    Pjesme pojuć prot' Rimljanom jedri. 
 TEUTA 
 Kakva raskoš, da sam i ja bila 
    Posred jata smjelih sokolova! 
 RELJA 
 Udarismo na brodove rimske; 
    Posl'je kratka boja nestalo ih: 
    Mnoge proždru vali sinjeg mora... 
    Ostali se razbjegnu unevid. 
 TEUTA 
 Slutjah odmah! smjelim sreća služi! 
 RELJA 
 Vratismo se slavodobitnici; 
    Nu kad na žal popeti se htjasmo, 
    S kopna posvud rimski mač zabl'ješti, 
    A iz grada strašan plam zabukti. 
 LJEKAR 
 Ha, prevara! 
 SVEVLAD 
                          Zasjednički Latin 
    Na drugoj se strani od otoka 
    Valjda noću iskrca potajno 
    I osvoji tvrđu, dok sva naša 
    Na moru je bojak bila vojska. 
 RELJA 
 Tako bješe. 
 TEUTA 
                          Al' vi tvrđu opet 
    Preoteste... i sav posjekoste 
    Skot himbeni! Kaži, nije l' tako? 
 RELJA 
 Prosti vojnik, koji ne mogaše 
    Dokučiti čuda, što se zbilo, 
    Uplaši se ko gromom ošinut; 
    Sreća nasta... posluha nestade... 
    "Bjež'te, na nas bogovi vojuju!" 
    Razl'ježe se od lađe do lađe... 
    Zaman viču, zaman b'jesne vođe - 
    Put pučine zaplove mornari, 
    Kano da ih bozi sami gone. 
 TEUTA 
 Bozi, bozi! 
 RELJA 
                          Malo samo lađa 
    Osta oko kraljevske galije 
    I pokuša da iskrca vojsku. 
    Nu kamenje i goreća smola 
    Iz čudesnih, neviđenih sprava 
    Sa svih strana na nas daždit stane. 
    Mnogi jarbol skršen već se ruši, 
    Mnogu lađu plamen veće hvata - 
    Osim b'jega nikakva već spasa!... 
    U toj smeći okrenemo jedra, - 
    Nu rimske se rastjerane lađe 
    Iznevida opet pred nas stvore 
    I pozdrave istim nas oružjem, 
    Koje nas je od kopna prognalo. 
 TEUTA  (s užasom) 
 Propali ste! 
 RELJA 
                          Moj se brod izbavi: 
    Još za vr'jeme iz luke izjedrih. 
    Istina je, mi spasosmo život, 
    Nu kakova užasna prizora 
    Moradosmo još svjedoci biti! 
    Bolje umr'jet - nego vidjeti! 
    Strašan plamen pred našim očima 
    Proždre sve nam prijatelje, braću... 
   
 (Žalost mu riječ prekine, svi se upropaste... užasna stanka.) 
 TEUTA  (jedva progovara) 
 A moj Dmitar? 
 RELJA 
                          Čemu tajit', gospo? 
    Dugo vidjeh kraljevsku zastavu, 
    Gdje se vije sred užasnog plama... 
    Ali netom i ona se sruši... 
    Brod zaplamti, i slap proguta ga - 
 TEUTA  (izvan sebe) 
 Proguta ga... Nisi l' tako reko? 
    Ne, ja nisam dobro čula - je li? 
    Proguta ga - reci još jedanput. 
 RELJA 
 Brod zaplamti, i slap proguta ga - 
 TEUTA 
 O sni moji  (Otrči.) 
 LJEKAR 
                          Vječni bozi! - za njom! 
   
 (Otrči za njom; isto tako i dvorkinja.) 
 SVEVLAD 
 Što nakani?... 
 RELJA 
                          O, zašto ne mučah! 
 SVEVLAD 
 Ako muža oplakuje ona, 
    Našeg oca mi oplakujemo. 
    Nije samo kralj nam poginuo, 
    Nama umr'je s njim i otadžbina! 
 RELJA 
 Ovamo se kraljica povraća, 
    A sa sinkom u naručju svome. 
   
 (Kraljica dotrči k doksatu, za njom ljekar i dvorkinja) 
 LJEKAR 
 Ustav'te ju! 
 TEUTA 
                        K njemu, k njemu, k njemu! 
   
 (Baci se doksata u more.) 
 LJEKAR 
 Prekasno je, proždr'ješe ju vali. 
 RELJA 
 Ah, užasno! 
 SVEVLAD 
                          Strogo kazne bozi! 
   
                  (Zastor padne.) 
 
 
 
 Rječnik 
 bo  - jer 
 brašno  - hrana 
 Crnobog  - bog tmine, vrag 
 česvina  - crnika, vrsta zimzelenog stabla sličnog hrastu koje raste na Sredozemlju 
 ćut  - osjećaj 
 Dimitar Hvarski  - vojvoda kraljice Teute (od 229. pr. n. e.) i zapovjednik otoka Krfa. Dimitar je izdao Teutu i predao otok Rimljanima, a zauzvrat od njih dobio vlast nad najvećim dijelom Teutine države. Kasnije je razvrgnuo savez s Rimljanima i priklonio se Makedoncima. Nakon poraza od Rimljana, sklonio se kod makedonskog kralja Filipa III i bio mu savjetnik. Poginuo je u borbama za grad Mesenu 
 doksat  (tur.) - balkon, terasa 
 Epir  - antička država u današnjoj sjeverozapadnoj Grčkoj i južnoj Albaniji 
 Etol, Etolija, Etolske ravni  - grčka pokrajina koja se na poziv stanovnika Krfa odazvala da im pomogne u borbi protiv Rimljana 
 Feniče  - Fenicija, starovjekovna zemlja u današnjem Libanonu, koju su nastanjivali Feničani 
 hat  (tur.) - at, konj, ždrijebac 
 holost  - oholost 
 Jan  - Janus, starorimski bog vremena, početka i svršetka 
 jestojsta  - jela, jestvine 
 jur  - već 
 jurve  - već 
 Kapitol  - jedan od sedam Rimskih brežuljaka, političko središte starog Rima 
 katarka  (grč.) - jarbol 
 kazan  - kazna 
 Korcira  - Korčula 
 kovarnik  - lukavac, podmuklica; izdajnik 
 kumir  (rus.) - slika, kip; idol, predmet obožavanja 
 Kviriti  - prvotno stanovnici sabinskoga grada Kura (lat. Cures), a kasnije naziv za sve Rimljane 
 legat  (lat.) - starorimski poslanik ili namjesnik provincije 
 liktor  (lat.) - osoba koja je pratila nekog od viših službenika starorimske republike, noseći svežanj prutova ( fasces ) 
 Ljeljo  - slavenski naziv za boga ljubavi (Eros, Amor) 
 Maćedonci  - Makedonci, antički narod 
 mašala  (tur.) - baklja, zublja 
 medjed  - medvjed 
 nado  - čelik 
 nedobitan  - nepobjediv 
 nenavidan  - zavidan 
 nenaviditi  - zavidjeti, mrziti 
 nepokoj  - nemir 
 odijeliti se  - otići, rastati se 
 optršen  - opterećen 
 optršiti  - opteretiti 
 pačiti  - smetati, škoditi 
 Perun  - vrhovni slavenski bog - gromovnik 
 površak  (lađe) - vršak broda, jarbol 
 Risan  - grad u Boki Kotorskoj 
 Skadar  - grad u današnjoj Albaniji 
 slikovati  - oslikavati, oslikati 
 smeća  - smutnja, nered 
 spješiti  - žuriti 
 Srde  - grč. Erinije ili rim. Furije, boginje osvete 
 svjet  - savjet 
 Teuta  - ilirska kraljica; ratovala s Rimljanima 229-228. pr. n. e. zbog gusarstva i pretrpjela poraz; povukla se u svoju tvrđavu Rhison (Risan u Boki kotorskoj), a dijelovima njene države zavladao je Demetrije Hvaranin 
 trh  - težak 
 trh  - teret 
 zalih  - suvišan 
 zaman  - uzalud 
 zavitak  - svitak, rotulus 
 
 
 Bilješka o autoru 
 Dimitrija Demeter 
 (Zagreb, 21. 7. 1811. - Zagreb, 26. 6. 1872.) 
   
 Dramatičar, pjesnik i kazališni djelatnik grčkog porijekla, Dimitrija Demeter je jedan od vodećih književnika ilirskog preporoda, najzaslužniji za utemeljenje novijeg hrvatskog kazališta. 
   
 Porijeklom je iz bogate grčke trgovačke obitelji koja se u 17. stoljeću doselila u Hrvatsku. Gimnaziju je polazio u Zagrebu. Studirao je u filozofiju u Grazu (1827-1829) i medicinu u Beču (1829-1834). Studij medicine nastavio je u Padovi gdje je 1836. godine i diplomirao. Liječničko zvanje napustio je najvjerojatnije oko 1841. godine, kada se pridružio voditeljima hrvatskog narodnog preporoda. U tom razdoblju prestaje pisati na novogrčkom, nastavljajući stvarati na hrvatskom jeziku. Kao osnivač Društva dragovoljaca zagrebačkih (1847), organizator gostovanja novosadskog Letećeg diletantskog kazališta (1853), te repertoarskom prevoditeljskom djelatnošću, uvelike je pridonio utemeljenju stalnog zagrebačkog kazališta (1861), kojega je bio umjetnički ravnatelj, dramaturg i upravitelj. Sudjelovao je u ustanovljavanju hrvatskog pravnog i političkog nazivlja u  Juridisch-politische Terminologie für die slavischen Sprachen Oesterreich  (1853). Bio je urednik i suradnik brojnih časopisa ( Danica, Hrvatski sokol, Iskra, Kolo, Narodne novine, Neven, Südslavische Zeitung  i dr.) u kojima je objavljivao književna djela, programatske članke, prikaze, jezične rasprave i dr. 
 U dramskom stvaralaštvu okušao se već u gimnazijskim danima tragedijom na novogrčkom jeziku ( Virginija ). Godine 1838. objavio je  Dramatička pokušenja , odnosno, drame  Ljubav i dužnost  te Krvna osveta  nastale prema predlošcima dramskih djela A. Gleđevića ( Zorislava ) i Š. Gundulića ( Sunčanica ). 
 Iako je već prvim  pokušenjima , točnije njihovim programatskim predgovorom, postao jedna od središnjih figura onodobnog književnog života, potpunu afirmaciju stekao je romantičarskom historijskom poemom  Grobničko polje  (Kolo, 1842), čiji je lirski odlomak,  Pjesma Hrvata  bio jedna od najpopularnijih preporodnih budnica. Riječ je o pjesmi  Prosto zrakom ptica leti  koju je uglazbio V. Lisinski. Poema je nastala povodom šestote obljetnice bitke na Grobničkom polju, gdje su prema legendi koja se u to doba smatrala povijesnom činjenicom Hrvati porazili Tatare (Mongole). Uzor Demetru u prvom redu je Byron. 
 U razdoblju od 1844-1846. Demeter je u  Iskri  objavio niz prošlošću sadržajno zaokupljenih pripovijedaka ( Ivo i Neda, Otac i sin, Jedna noć, Vijavica ). Premda te pripovijetke nemaju veće umjetničke vrijednosti, smatra ga se za utemeljitelja hrvatske novelistike. 
   
 Godine 1844. Demeter je u Beču objavio povijesnu tragediju  Teuta , praizvedenu tek 1864. godine. Premda je ranije imala uspjeha kod čitatelja, na sceni nije doživjela uspjeh, vjerojatno i zbog razloga što je nakon dvadeset godina prestala biti aktualna. S  Teutom  se po prvi put u dramu uvodi epski deseterac. Smatra se najuspjelijim Demetrovim dramskim djelom. 
 Nastala na historiografskim (Polibijeva  Historija , rat Teute i Rima 229. godine pr. n. e. zbog gusarstva) i književnim (Vergilije, Shakespeare, Schiller, Kleist, stari dubrovački pisci) izvorima,  Teuta  interpretira pad naroda kao posljedicu njegove neslogom obilježene prošlosti, izražavajući politički program i ideologiju ilirskog pokreta, ponajviše po pitanju ilirskog porijekla Hrvata. 
 Osnova motivacije likova je sukob ljubavi i dužnosti, tipično klasicistički motiv. U dramaturškom aspektu rukovodi se, osim ponajviše klasicističkim načelima, Shakespeareom, Schillerom i romantičarima. Patriotska romantična uzvišenost prekida se arkadijskim idiličnim prizorima, a uzvišenim glavnim protagonistima Teuti i Dimitriju Hvaraninu suprotstavljena je jednostavna ljubav i domoljublje Cvijete i Milivoja. 
   
 Kazališnu scenu Demeter je obilježio i kao autor libreta opera  Ljubav i zloba  (praizvedena 28. 3. 1846) i  Porin  (1850-1851), za koje je glazbu skladao Vatroslav Lisinski. Libreto  Ljubavi i zlobe , prve hrvatske opere, nastao je preradom libreta Janka Cara (1822-1876), čiji je prvotni naslov bio  Uzajamna vruća ljubav . Dramaturški se osobito uspjelim smatra  Porin,  gdje je povijesna građa upotpunjena uspjelim romantičarskim ljubavnim zapletom. 
 Nekoliko Demetrovih dramskih djela smatra se izgubljenim ( Dion, Pomoć iznenada ), dok je u rukopisu sačuvana još drama na njemačkom jeziku  Der Eispalast  ( Ledeni dvorac ) napisana najvjerojatnije 1852. 
   
 
   
 Tekst je priređen prema izdanju: 
 
 Dimitrija Demeter:  Teuta,  prir. dr. David Bogdanović, St. Kugli, Zagreb, 1919. 
 
 
 
 Impressum 
 Nakladnik: 
 Bulaja naklada d.o.o. 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Dimitrija Demetra su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-101-8 
 © 2011. Bulaja naklada d.o.o. 
 
 