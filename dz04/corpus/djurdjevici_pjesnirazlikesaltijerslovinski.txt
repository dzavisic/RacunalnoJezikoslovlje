
 
 Pjesni razlike 
 Saltijer slovinski 
   
 (izbor) 
   
 Ignjat Đurđević 
 
 
 Sadržaj 
   
 PJESNI RAZLIKE  (IZBOR) 
 RAZUMNOM ŠTIOCU PJESAN 
 LJUVENE PJESNI 
 POSILA SLIKU SVOJU GOSPOĐI 
 GOSPOĐI NADALEKO 
 SLICI SVOJOJ U RUCI GOSPOĐE 
 ZGODA LJUVENA 
 RAKLICI KOJA JE SUMNJILA BIT LJUBJENA 
 DANICI RANJENOJ OD PČELE 
 OTKRIVA LJUBAV GOSPOĐI 
 SVI INI SPAHU LJETI U PODNE 
 USTI LIJEPE I LJUVENE 
 LJUBAV I LJUBICA 
 SUNČANICI UGRABLJENOJ 
 SUPROĆ NENAVIDNIKU 
 SVJET PRIJATELJU NETRPEČU 
 CVIJET NA DAR POSLAN OD GOSPOJE 
 LJUBICA SUNCU SLIČNA 
 SMIJEŠAN RAZGOVOR 
 LJUBICA SRAMEŽLJIVA 
 POPIJEVKA VIŠE SMRTI MARKA KRALJEVIĆA 
 LJUVENO UŽIVANJE 
 OSVJETLJAVA SE GOSPOĐI ŠPOTNO 
 LJUBOVNIK UCVILJEN GOSPOĐI 
 TUŽBA LJUVENA 
 LJUBOVNIK RASRČENI 
 SREĆNA PRIGODA 
 ZORKI UVRIJEĐENOJ 
 ANDRIJI ČUBRANOVIĆU, SPJEVAOCU OD JEĐUPKE, NADGROBNICA 
 VJERNOS U LJUBAVI 
 SRCE IZGUBLJENO 
 SLADOS ZAMJENITE LJUBAVI 
 SVJET GOSPOĐI 
 GOSPOĐI KOJA REČE PJESNIKU: "OSTAVI ME STAT!" 
 ZA GUTKE 
 POPIJEVKA I. 
 POPIJEVKA II. 
 POPIJEVKA III. 
 POPIJEVKA V. 
 OSTALE PJESNI RAZLIKE 
 SVIJEM DIKLAMI U PROLJETJE 
 LJUBAV VILE I RADMILA 
 ZAHVALA JEDNE DJEVOJČICE 
 JEDNOJ MLADICI TKOJA BJEŠE ZASTUPILA 
    OBRAZ GRANICOM ČEMINA 
 LJUBAV CRNOČICE I VESELKA 
 VJERENIK OD VJERENICE KAD SE DIJELI 
 PJESAN BUGARSKA 
 ODIJELJENJE VJERENIKA 
 VILI LJUBJENOJ 
 VILI NEHARNOJ 
 RADMIO SVJETUJE LJUBMIRA 
 GOSPOĐI MARI BOŽDAREVOM 
 PITA SE PROŠTENJE U ISTE GOSPOĐE 
    RASRČENE CIJEĆ PREDNJE PJESNI 
 LOPUĆKA MARE S IGALA 
 ISPOVIJES POKORNA 
 OSVADA POKAJANA 
 POČETAK SJEDINE NJEGOVE GOSPOJE 
 SALTIJER SLOVINSKI (Izbor) 
 PJESAN III. 
 PJESAN VI. 
 PJESAN VIII. 
 PJESAN XVI. 
 PJESAN XXIV. 
 PJESAN XXVI. 
 PJESAN XXXI. 
 PJESAN XXXIV. 
 PJESAN LI. 
 PJESAN LV. 
 PJESAN LX. 
 PJESAN LXXXIV. 
 PJESAN CXXI. 
   
 Bilješke 
 Rječnik 
 Bilješka o autoru 
 Impressum 
 
 
 PJESNI RAZLIKE 
    (IZBOR) 
 RAZUMNOM ŠTIOCU 
    PJESAN 
   
 Sej pjesni koje štiš, moj znanče, po njima 
       slične su, sâm vidiš, godištim mojima. 
    Tijem im k zlu ne pristaj, neg mojoj mladosti 
       što ne zna, nauk daj, što zađe, [1]  oprosti. 
    Ostaci pjesni onih ovo su kojima 
       plamenom smrt donih, [2]  kad iđah put Rima; 
    i er stvar razvitu raznose vjetri, znam, 
       njih složih u kitu, [3]  koju ti darivam. 
    Ti njima gospodi, il' su zle il' nijesu: 
       čin' od njih što t' godi - kakve god, tvoje su; 
    metni ih, stri ih, užeži ih: drag im plam taj bit će, 
       er s svojijem sestram njih za vazda združit će. 
    Nu ne mnim to dilo od tvoje mudrosti, 
       neg da ćeš njih milo prigrlit zadosti. 
    Sve sprva jes novo, nu s ljetim bude uzrit: 
       cvijetje je sad ovo, brzo će voće bit, 
    ter znanju tvom za har skoro ću donijeti 
       kigodi svjetlji dar od moje pameti. 
    I pusteć riječi ine, ovo ću t' samo rit: 
       da opći prvine i višnji bog ljubit. 
 
 
 LJUVENE PJESNI 
   
 Kaže pjesnik da po Ovidiju, latinskomu spijevaocu, naučio se dobar dio ljuveno naški pjeti, i drži da taj Rimljanin umio je slovinski govoriti, pokli on isti o sebi upisa: 
   
 "Nam didici getice sarmaticeque loqui" [4] 
    Lib. III de Ponto, eleg. II 
   
    Bijeljaše se izdaleka 
    u ružicah zora okolo 
    i na svrhu svoga tijeka 
    pristupaše noćno kolo, 
       a ja, misleć sa svom moći 
    kô bih steko dragu moju, 
    trajah jadne čase od noći 
    nepokojnom u pokoju. 
       Čijem se tako zaman pase 
    plačnom misli pamet trudna, 
    eto iznenad prikaza se 
    mom pogledu sjen pričudna. 
       Tkanijem zlatom sva sivaše 
    u naličju od pjesnika, 
    komu čelo pokrivaše 
    svita s rusam lovorika. 
       S okolicam jasnijem doli, 
    dvorna lica, pun ljubavi, 
    drobna stasa, sijed napoli 
    bješe pjesnik prigizdavi. 
       Malo dijete, bog ljuveni, 
    igrajuć se oko njega, 
    kako roba u nescjeni 
    samovoljam zatječe ga. 
       Sad ga udire rukom, sade 
    bježi i opet priđe k njemu; 
    sad svo'em plamom iznenade 
    kose i lovor prižeže mu; 
       sad ga strijelom on potiče, 
    sad mu platnom veže lice, 
    sad mu grabi liru i tiče 
    svojijem lukom zlatne žice. 
       On ga tjera i u razbludi 
    uhićena prima u krilo, 
    uživajuć da se bludi 
    oko njega dijete milo. 
       Stah u čudu za prije znati 
    te prikazni svrhu i ime, 
    kad mi sjede klikovati 
    pjesnik glasom medenime: 
       "Rimljanin sam, Ovidio, 
    kî ljuvene cijeć krivine 
    dospjeh život moj nemio 
    sred slovinske pokrajine. 
       Cara od Rima hćer jedinu 
    ljubjen ljubih ja njekada 
    i za slatku tu krivinu 
    bih otjeran moga iz grada. 
       Augustovoj u nevjeri 
    na slovinske priđoh kraje; 
    ah nemilo srce od zvijeri, 
    prid kijem ljubav krivina je! 
       Ako ljubit nepravo je, 
    ako ljubav grijeh je u sebi, 
    grijeh je nebo i sve što je 
    zamjernije nać pod nebi; 
       er sve ljubav svemoguća 
    stvori, da sve ljubit ima: 
    po ljubjenju vlas živuća 
    podana je svijem stvarima. 
       Zemlja nebu ljubav nosi, 
    sunce zvijezdam, koje opsiva, 
    mjesec moru, ke zanosi, 
    more žalim, ke celiva. 
       U slovinskoj lednoj strani 
    besjede uzeh vaše rodne, 
    nu mi pjevat smrt zabrani 
    njim žuđene pjesni ugodne. 
       I er prednju ćud pod nebi 
    mrtav čovjek ne povrže 
    i prignutja stara u sebi 
    razlučene duše uzdrže, 
       još se oko mojijeh kosti 
    pjeti željan moj duh vrti; 
    nu što žudim, svôm stavnosti 
    zakoni mi brane od smrti. 
       I ako ljubih rodne kraje, 
    gdi za malo bî mi stati, 
    na vas ljubav mâ veća je, 
    s kijem ću uvijeke počivati. 
       Riječ je od mudrijeh, znaš, da viku 
    ondi 'e ljubav, duša gdi je, 
    pokli u bitju nerazliku 
    isto duša s ljubavi je. 
       Tijem kad tijelo s vami 'e moje 
    a uz tijelo željna duša, 
    ona vašu potrebno je 
    da uvijek ljubav nosi i kuša. 
       K tebi dođoh po prilici, 
    er si mnogo sličan meni: 
    obadva smo mi pjesnici, 
    i pjesnici zatravljeni. 
       A u hvalah neskrovitih 
    znam da pjesni njegda i tvoje 
    s sedam brda glasovitih 
    gospodični Rim slišo je. 
       Zato pjevaj, ter me izmijeni 
    kroz pjevanja najmilija, 
    pjeva' u jezik tvoj rođeni, 
    u kî željeh pjevat i ja; 
       er ga oćutjeh ke je moći 
    i dokle se slavno uspeo, 
    da ga neće vik primoći 
    rimski Tever, grčki Alfeo. 
       Riječi jakos i hitrinu 
    izgovornu stah u njemu 
    za dat svjetlos, otet tminu 
    besjeđenju najdubljemu. 
       Toli 'e sladak za njim pjeti 
    ljepos kâ ti duh zarobi, 
    da riječ slavic može izrijeti, 
    njim svo'u ljubav spovjedo bi. 
       A kad bojni vapaj diže 
    i viteze slavit hrli, 
    regbi trublja da podžiže 
    srca ognjena na boj vrli. 
       On u špotah neizrečene 
    miline se dikom gizda, 
    a u hvalah proslavjene 
    ljudi uznosi više od zvizda. 
       Viđ poslednja u vremena 
    od jezika segaj diku, 
    koliko je uzvišena 
    u tvom samom Dubrovniku. 
       Gled' onamo, s kraja od svita 
    gdi od leške rođen krvi 
    gre pun znanja glasovita 
    Kokanovski pjesnik prvi; 
       na njegova pjenja uredna 
    mrazni sjever tijek ustavi 
    i željezna zvijezda ledna 
    užeže se u ljubavi. 
       A ovamo uistinu 
    spijevaoci svijetli odviše 
    dalmatinsku pokrajinu 
    svu lovorim nasadiše. 
       Prije bih plame rajskijeh dvora, 
    voće u jesen, klasje obliti, 
    prije bih mogo vale od mora, 
    zrake od sunca pribrojiti, 
       neg izbrojit sve poreda 
    mudroznance i pjesnike 
    kijem slovinska cti besjeda 
    i cavtjet će slavno uvike. 
       Stan gvozdeni boga od boja, 
    zimnjom maglom Vitoš tmasti 
    i Marica rijeka, koja 
    s Orfeovijeh suza uzrasti, 
       granice su njoj istočne 
    i nje tijeku svrhe nije, 
    dok hrvatska Drava počne 
    a val svrši od Adrije. 
       Ruke otole svo'e slobodne 
    raskriljena izvan mjere 
    priko kranjske zemlje plodne 
    i planina češkijeh stere. 
       Njoj litvanska strana i leška, 
    njoj strijeljoci Crnorusi, 
    njoj moškovska vlas viteška 
    u jednu se kitu uzbusi. 
       Nju govore tamni i blijedi 
    samoživstva sred njihova 
    pustolovni Samojedi 
    i ledena Zemlja Nova. 
       Pače Europi pleći obrati 
    za gospodit priko Azije, 
    kada sjede stolovati 
    sred kineske Sjeverije. 
       Tatarina njom prijetiti 
    državami, kijeh blizu je, 
    Persijanin uzmnožiti 
    s Hvalinskoga mora čuje. 
       Ona opstrta mnoštvom vrijednim 
    svo'e stupaje s mnogom hvalom 
    adrijanskijem, crnijem, lednim 
    i njemačkijem pere valom. 
       Iz po svijeta, ke ona vlada, 
    valovito odsvudijere 
    put istoka, put zapada 
    mora od rijeka svoj put tjere: 
       Oder žitni, plodna Sava, 
    mrazna Raba, Neper vrli, 
    Visla ohola, bojna Drava, 
    crna Tana, Dunaj hrli. 
       Zato u ove glas besjede, 
    tač prostrane i hvaljene, 
    da tve se ime više uzvede, 
    pjevat uzmi mješte mene. 
       Uzmnožit ćeš čâs i diku 
    razložitoj u zamjeni: 
    ti rođenom tvom jeziku, 
    tebi jezik tvoj rođeni. 
       A nadasve poj ljuveno, 
    er je i moj plam suze lijevo, 
    kî, da mi je dopušteno, 
    ah kô željno još bih pjevo! 
       A zla krunu truda tvoga 
    steć ćeš dragu tvu Ljubicu, 
    usred plama razbludnoga 
    užeženu ljubovnicu." 
       Ištom ove riječi izusti, 
    a vidje se tajčas meni 
    da se sasvijem u me upusti, 
    kî š njim bješe, bog ljuveni. 
       Planuh ognja pun razbludna 
    i čuh da se uokoli 
    po mom srcu njeka čudna 
    skrovna u plamu slados proli; 
       ter mi u svijesti učini se 
    da uzbuknu sve veselje 
    i da mi se penju i vise 
    više od sebe misli i želje. 
       Mnjah da pjesnik rimski othodi, 
    a za njime po sve kraje 
    žuber pticâ da pri vodi 
    sred lovorna gaja ostaje, 
       ke pjevahu mu diklicu 
    gorske vile pod imenom, 
    a vesela ona u licu 
    pod uresnom staše sjenom. 
       Tuj puštajuć posmijeh blagi 
    reče meni mâ gospoja: 
    "Osvijesti se, moj pridragi, 
    i pjevaj me - ja sam tvoja!" 
       Osvijestih se, nu vidjeti 
    nejmah ino već uza me 
    neg s požudom za nju pjeti 
    uzmnožene misli i plame. 
 POSILA SLIKU 
    SVOJU GOSPOĐI 
   
    Pokli danas tvu sunčanu 
    nije mi dano vidjet diku, 
    pošiljem ti mu priliku, 
    hitrom rukom ispisanu. 
       Mrtva je ona, nu je trijebi 
    da je primiš mjesto u moje, 
    pokli i ja, mâ gospoje, 
    mrtav živem samo u tebi. 
       Nu se uresu molim tvomu 
    da joj celov ne dopusti, 
    nek med rajski tvojijeh usti 
    ne zavidim meni istomu. 
       Brzo doć ću, nek drazijeme 
    sinem, dušo, tvo'im zracima 
    i celovim neizbrojnima 
    izgubljeno platim vrijeme. 
       Utoliko slike od moje 
    čin' što hoćeš u nescjeni; 
    samo reci: "Moj ljubjeni 
    podložan mi ovako je." 
       Hoć li i vidjet čuda koja 
    nije vidjelo sunce prije, 
    čijem mâ slika pri tebi je, 
    a s tobom je duša moja? 
       Sliku s dušom htjej sastati, 
    i viđ čudnu stvar dovika, 
    gdi će oživjet mâ prilika, 
    a nje slika ja ću ostati. 
 GOSPOĐI NADALEKO 
   
    Otkad me je ostavila 
    prigizdava tvâ ljepota, 
    živem tužan bez života 
    i bez duše, dušo mila. 
       Ginem, sahnem, gasnem, blidim 
    ranjen tugam bezbrojnijeme, 
    misleć kad će doći vrijeme, 
    mâ Ljubice, da te vidim. 
       I razmišljam da jednako 
    nije bitje moje i tvoje: 
    ja umiram, o gospoje, 
    a ti uživaš dobro svako. 
       Ti uživaš u radosti 
    vode, dubja i zeleni, 
    a ja kunem, vajmeh meni, 
    me nezgode, me žalosti 
       ke mi skrovna sumnja uzroči, 
    jesam li ti u milosti 
    al' sam dalek tvôj ljeposti 
    tako od srca kako od oči. 
       Ah da mogu krila od ptice 
    po ljuvenom čudu steći 
    za u tebe doć leteći, 
    uzdisana mâ božice! 
       Nu pokli mi po naravi 
    nije to dano, moj pokoju, 
    posilam ti dušu moju 
    na krilijeh od ljubavi. 
 SLICI SVOJOJ 
    U RUCI GOSPOĐE 
   
    O čestita sliko moja, 
    puna sreće neizrečene, 
    tebe lijepa mâ gospoja 
    hoće uza se, neće mene. 
       Tebe uza se mrtvu uživa, 
    er sam mrzeć ja nje dici; 
    neće s sobom mene živa 
    negli u mrtvoj mrtva slici. 
       Znam, smrt moju ona žudi; 
    tijem na cvile me skončane 
    neće slatkoj u razbludi 
    nje ljepota da se gane. 
       A ja dalek nje uresa 
    mrem želeći da mi sine 
    sličan suncu od nebesa 
    zrak ljeposti nje jedine. 
       Ah da s tobom mogu ikako, 
    mâ se sliko, promijeniti 
    i uzdržan i ja tako 
    nje pribijelom rukom biti! 
       u smrtnoj bi meni muci 
    vratila se duša živa, 
    kad bih bio u onoj ruci 
    u kôj život moj pribiva. 
 ZGODA LJUVENA 
   
    Trudnom svijetu noć na lice 
    vrgla bješe sjenu blidu, 
    da od ljuvezni potajnice [5] 
    na svoj tančac zvijezde izidu. 
       Ja Ljubicu kon nje dvora 
    u zabitnoj čekah strani, 
    kad nje umjesto zgar s prozora 
    bi mi dodan lis pisani. 
       Mrem od želje za prije znati 
    što mi piše mâ jedina, 
    nu môj želji svrhu imati 
    nenavidna brani tmina. 
       Nije pomoći: iza gora 
    jasni mjesec još ne istječe, 
    svijeće rajskijeh od prostora 
    zvijezde mi su prem daleče. 
       A želja me nuka i blazni 
    tač, da skrovna draga slova 
    proštio bih bez bojazni 
    na plamenu od trjeskova. 
       Ali u cvijetju i u travi 
    srećnom zgodom meni tada 
    krilata se zvijerca objavi 
    sprijed zlaćena, svijetla ozada. 
       Ulovih je i nad svime 
    taj lov držah draži od zlata, 
    ter njim svijetlit nauči me 
    moja ljubav domišljata. 
       K pismu 'e prinijeh i po njemu 
    pomno vodeć plam krilati, 
    na tem zraku živućemu 
    sve razvidjeh što ht'jah znati. 
       Ah da ti je uvijek hvala, 
    o svijetnjače prigizdavi, 
    od livada zvijezdo mala, 
    drobna iskro od ljubavi. 
       Ne mogu te neg hvaliti, 
    lijepa zvijerce, harnom pjesni, 
    čijem dostoja pomoć biti 
    nepokojnoj môj ljuvezni. 
       Urešenje ne priprosto 
    ti si od ljeta po naravi, 
    dijelak sunca za njim osto 
    za razgovor cvijetju i travi. 
       Prid tvo'em zlatom zlato krije 
    i sobom se zlato srami, 
    tvoj plam zlatnoj u tebi je 
    kô u prstenu dragi kami. 
       Od zemlje si ti zenica, 
    dan kî leti sjemo i tamo, 
    slika mudrijeh djevojčica 
    ke se u noći kažu samo. 
       Sveđ kušala cijeć dobrote 
    dragu rados, zvijerce draga: 
    mednom rosom dojilo te 
    milo nebo, zemlja blaga! 
 RAKLICI KOJA JE 
    SUMNJILA BIT LJUBJENA 
   
    Tvomu u licu skupljeno je 
    blago obilno svijeh razbluda, 
    nu ti nijesi dobro moje, 
    u kom žive mâ požuda. 
       Gizdava si, Rakle, i mila, 
    ali srcu mom zamani, 
    ke Ljubica, rajska vila, 
    u slatkomu ropstvu hrani. 
       Ah zamani prsi od lijera, 
    usta od ruže kažeš meni, 
    zaman jasna tvâ zamjera 
    otvora mi dan ljuveni. 
       Pazeć ljepos tvomu u licu 
    indje obraćam misli moje 
    i razmišljam mu Ljubicu 
    i nje ljepos ljepšu od tvoje. 
       U tebi se naresiva 
    obraz cvijetjem, zvijezdam oči: 
    u nje čelo zorom siva, 
    pogled suncem od istoči. 
       Na nje ustijeh život pravi, 
    u posmijehu raj se kaže, 
    na nje prsi ljubav stavi 
    što je imala slađe i draže. 
       Zato nemoj bit sumnjiva, 
    er drugoga rob sam lica: 
    svaku svjetlos dan dobiva, 
    svaku ljepos mâ diklica. 
 DANICI RANJENOJ 
    OD PČELE 
   
 Gizdava vila Danica 
       kâ je cvijet rajskijeh diklica, 
    pristupi jednom vesela 
       za vidjet mladijeh roj pčela. 
    Tu čijem u mnogoj slobodi 
       mlada među nje dohodi, 
    rani je pčela, kâ scijeni 
       nje lice za cvijet ljuveni. 
    Udorac male te rane 
       smete nje dike sunčane: 
    uze lijer bijeli nje lica 
       sliku rumenijeh ružica, 
    a biser grozni nizdoli 
       perivoj lica nje poli. 
    Zagorko, kî svijet nemio 
       cijeć neba bješe pustio, 
    pazeći gorke nje suze, 
       besjedit ovo njoj uze: 
    "Danice, poznaj sadara 
       svjetovna ljubav kô vara. 
    Pčelici, kâ ti vaj daje, 
       svjetovna ljubav slična je: 
    er kako pčela med hrani, 
       nu dava boles kad rani, 
    i ljubav nosi zadosti 
       slas malu s mnogom gorkosti. 
    Znaj, svaka rados od svijeta 
       kô ljetna zvijezda prolijeta 
    i po svôj taštoj naravi 
       za sobom žalos ostavi. 
    Sama je ljubav od nebi 
       kâ nejma boles u sebi 
    i sred istinijeh razbluda 
       dava sve slasti bez truda." 
 OTKRIVA LJUBAV GOSPOĐI 
   
    Srce moje izrijet želi 
    što rijet usta neće viku, 
    čijem tvâ rajska ljepos dijeli 
    oganj srcu, led jeziku. 
       Mnim, kad zlatnu strijel upravi 
    ljubav meni suprotiva, 
    da mâ usta platnom zavi, 
    kojijem oči svo'e pokriva, 
       neka mene prli jače 
    užeženje ke skrovno je 
    i tvoj ures ne proplače 
    otkrivene rane moje. 
       Ah mrem, i sred gorka jada, 
    da mâ pismom smrt se objavi, 
    u krv moju mastim sada 
    pero iz krilâ od ljubavi. 
       Vrijeme 'e, vajmeh, da mi uzbude 
    ustim ruka namjesnica 
    i da poznaš sve me trude, 
    svijetla diko svijeh diklica. 
       Sunčanice sunca draža, 
    lijepi izglede od nebesi, 
    ke pogledom dan se uzmnaža, 
    ke posmijehom svijet se resi, 
       ti si slatka mâ gospoja, 
    mâ ljuvezan, mâ razbluda, 
    rados, miso, duša moja, 
    moje ufanje, mâ požuda. 
       Ja te vidjeh i ljepotom 
    tvom ugrabljen bih sam sebi; 
    vidjeh, umrijeh, da životom 
    ljepšijem živem, dušo, u tebi. 
       Sa svijem srcem i pameti 
    klanjam nebo lica tvoga; 
    hrli moj duh, da posveti 
    na tvu službu sebe istoga. 
       Poznam da moj plam smioni 
    vele prosi u tve dike, 
    nu božanstvo vik ne odgoni 
    dobrovoljne službenike. 
       Na mu službu ne ištem ino 
    negli samo tvoj se rijeti, 
    dvorit lice tve jedino, 
    prid njim život moj dospjeti. 
 SVI INI SPAHU 
    LJETI U PODNE 
   
    Svi ini spahu ljeti u podne, 
    kad mi reče mâ gospoja: 
    "Hod'mo uživat sjence ugodne 
    domaćega perivoja." 
       "Hod'mo, rekoh, nu zamani 
    svaka sjenca bit će za me: 
    ne gori me zrak sunčani 
    neg ti, o sunce, ke si uza me." 
       Tuj sjedosmo gdi vode su, 
    ke pusteći narav plahu 
    u mirisnom tihu uresu 
    lug raskošni optjecahu. 
       Svi razbludni, svi veseli 
    razgovori naši bjehu; 
    ubra ona cvijetak bijeli 
    ter ga na me vrže u smijehu. 
       Uhitih joj ruku tada 
    veleć: "Plakat vîk meni je! 
    što da ufam, brače, ikada, 
    kad me isto cvijetje bije? 
       Nu tač ruka tvâ draga je, 
    da udiruć blazni i travi, 
    i što ishodi njom zlatna je 
    strijel medene od ljubavi. 
       Da si i ubit me u odluci, [6] 
    isto gvozdje, znam, nemilo 
    toli lijepu cvijetu u ruci 
    u cvijet bi se obratilo. 
       Tijem na milos dopusti mi, 
    rajski cvijete moj čestiti, 
    celovima neizbrojnimi 
    lijepoj ruci zahvaliti." 
       Dospjeh s slatkijem celivanjem, 
    ljubeći je tisućkrati; 
    i me srce zenu ufanjem [7] 
    da za cvijetom plod ću imati. [8] 
 USTI LIJEPE I LJUVENE 
   
    Usti lijepe i ljuvene, 
    u kijeh žive srce moje, 
    usti slatke i medene 
    milostive me gospoje, 
       recite mi, otkle u sebi 
    vi toliku slas držite: 
    er nije naći, znam, pod nebi 
    slasti toli plemenite. 
       Zaisto rajski med tekući 
    prolio se zgar s nebesa, 
    stan priličan sebi ištući 
    sred vašega draga uresa. 
       Žarki grimiz bitju u svomu, 
    koralj, ures morskijeh vila, 
    i u zapadu sunčanomu 
    rumenoga plam svjetlila 
       i kamenak bez procjene, 
    kî crljenijem zrakom siva, 
    prid vašijema rusam vene 
    i svo'u ljepos poniživa. 
       Blijedi o busu svom ružica, 
    rumenijeh vas videći, 
    zasramljena trator lica 
    prid vam čezne zavideći. 
       Pače zaman, kad istječe, 
    zračna zora, dika od svita, 
    vas ljepotom svo'om zatječe, 
    er ostaje pridobita. 
       I ako narav dosleka je 
    lijep stvor rumen kî stvorila, 
    po njem doprijet učila je 
    od vašega rumenila. 
       Malu u krugu vas jedinom 
    sve ljeposti dikom kite; 
    vi dragosti, vi milinom 
    neizmjernom se ponosite. 
       Mnim, ljuvena majka mila 
    napravu iz vas vadi i diku, 
    kad se spravlja poć sred krila 
    najdražemu ljubovniku, 
       ter izbrani miris hrani 
    u koraljnom vašem sudu, 
    drobni biser i snježani, 
    rados, pokoj i razbludu, 
       riječi i posmijeh, kî vlas ima 
    u med stvorit srca od stijene, 
    i s prislatkijem celovima 
    drage uzdahe razbluđene. 
       Ah udesi srećni moji, 
    usta ugodna i žuđena, 
    ah živući perivoji 
    moga ufanja zatravljena! 
       Ah i unaprijed darovima 
    vašijem željna smirite me, 
    blagodaran er bit ima 
    tko 'e pun blagom neizmjernijeme. 
 LJUBAV I LJUBICA 
   
    Tako duše strijelja i mori 
    ma Ljubica svo'em pogledom, 
    tako travi srca i gori 
    licem, činom i besjedom: 
       regbi da je nerazdiona 
    nje s ljubavi ljepos mila, - 
    za rijet bolje, da se ona 
    istu u ljubav priobrazila. 
       Misli ljubav š njom ujedno, 
    tvori ljubav što ona tvori, 
    ljubav tiho, slatko i medno 
    govorenjem nje govori. 
       Resi se ona - ljubav slijedi 
    i resit se š njom uživa; 
    š njom gre ljubav, š njome sjedi, 
    š njom ustaje, š njom počiva. 
       Š njom spi ljubav i u nje krilu; 
    sama 'e ljubav, kad nje nije, 
    plače ljubav po nje cvilu, 
    a posmijehom nje se smije. 
       Kad u tancu suncem sijeva, 
    ljubav tanac vodi š njome; 
    kada začne, njoj otpijeva 
    ljubav pjesni nebeskome. 
       Ona u ljubav srca sili, 
    a njom ljubav duše travi; 
    iz nje lica ljubav strili, 
    ona iz luka od ljubavi. 
       Ona 'e ljubav po prilici, 
    ljubav je ona po razbludi, 
    i u inomu nerazlici 
    različni su samo u ćudi: 
       ljubav sa mnom sto'i združena, 
    a Ljubica viku neće: 
    blaga 'e ljubav i medena, 
    a Ljubica huda odveće. 
 SUNČANICI UGRABLJENOJ 
   
    Trud je ljubit, trud je veći 
    ne ljubiti lijepo što je; 
    nu, što ljubiš ne moć steći, 
    nad sve trude trud ovo je. 
       Tijem, prilijepa Sunčanice, 
    misli u kakvu živem trudu, 
    gdi skroveno tvoje lice 
    većma uzmnaža mu požudu. 
       Slavic, komu po nesreći 
    ote porod ruka kleta, 
    boležljivo žubereći 
    oko gnijezda prazna oblijeta. 
       Tako i ja mjesta koja 
    našu ljubav svjedočiše 
    pun gorkoga nepokoja 
    optjecivam željno odviše. 
       I vidjet mi tad uzbude 
    da je u tmini strana svaka 
    bez sunčane tve razblude, 
    bez svjetlosti tvoga zraka. 
       Velim: "Odi ja razgledah 
    najprije ures nje gizdavi; 
    odi željeh, sumnjih, predah 
    vas užežen u ljubavi. 
       Vjernom rukom svo'om zaplati 
    odi želje ke me more, 
    odi š njom se stah mnokrati 
    na ljuvene razgovore. 
       Od priblage me gospoje 
    odi primih celov prvi, 
    odi ognjeno srce moje 
    njoj zapisah mojom krvi. 
       Mjesta su ista; nu nje lice 
    nije da tužnom otkrila bi; 
    gdje si, ah slatka Sunčanice, 
    a tko mi te, dušo, ugrabi? 
       Nek ja, odlučen ne živjeti, 
    tebe skrovne kroz nemire 
    samo gledam u pameti 
    i studene grlim mire." 
 SUPROĆ NENAVIDNIKU 
   
    Toli tebe me veselje 
    ucviliti može i smesti 
    i najveće tve su želje 
    radovat se môm bolesti? 
       O nakazni prem žestoka 
    kâ vas pako s sobom vodiš, 
    ter se boliš, pokli uzroka 
    od bolesti ne nahodiš. 
       Ruže od grada, [9]  ja sam obro 
    kroz čestitos svakčas veću 
    veselit se za me dobro, 
    veselit se za tvu smeću; 
       er dvostruku rados primam 
    s tve bolesti kâ tašta je: 
    jednu, koju po meni imam, 
    drugu, ku mi tvoj plač daje. 
       I tvâ duša zavidnica, 
    er s me sreće plakat uze, 
    molim nebo da joj s lica 
    vik ne ukloni plače i suze. 
       Bez pomoći tužan bio, 
    pali u vjetar tvoji uzdasi, 
    nitkomu se ne vidio 
    u tvôj tuzi tužan da si. 
       I ako tkogod pozno tvoje 
    jade, tužbe i pečali, 
    reko: "Sve to himbeno je 
    za privarit tko te žali." 
       Plako mrtva, tkoga ljubiš, 
    plako krvim vrijeme u svako, 
    plako, dokle oči izgubiš, 
    a i bez oči srcem plako. 
       Plako tvojijeh, plako tebe, 
    plako u dobru najvećemu, 
    plako još i bez potrebe, 
    plako i ne zno plačeš čemu. 
       Tvojom tugom u môj sreći 
    sveđ se grizo srcu u tvomu 
    i svakomu zavideći 
    nezaviđen bio nitkomu. 
 SVJET PRIJATELJU 
    NETRPEČU 
   
    Kad što o tebi progovori 
    gradska zloba, ter te uvrijedi; 
    i u djelu i u besjedi 
    skočiš jakno zmaj u gori. 
       Nu tijem ne greš kud hoditi 
    mudroj svijesti običaj je, 
    er osveta najveća je 
    zlobne riječi pogrditi. 
       Ne da' uzroka, pak se diči 
    da imaš vele zlohotnika, 
    er je mudru čâs velika 
    da se od zlobnijeh zloban liči. 
       U kreposti živjet rádi, 
    a na stvari smijej se ostale 
    nije pod suncem veće hvale 
    neg bit mrzeć zloj čeljadi. 
 CVIJET NA DAR 
    POSLAN OD GOSPOJE 
   
    Cvijet kî slično na me vaje 
    sad mi ljepos tvâ posila, 
    ah, ne scijenim da zemlja je 
    na običajnu porodila. 
       Njega suzam mo'im polita 
    mješte rose zemlja stvori; 
    njega, zoro ti čestita, 
    zrakom tvojijem oči otvori. 
       Ja ga primam, kô tvojemu 
    slična uresu, o gospoje, 
    i razgledam željno u njemu 
    procvjetale sreće moje. 
       A za uzdarje, cvijetno bitje, 
    vik uresu slutim tvomu 
    da neumrlo cti prolitje 
    na tvom licu prilijepomu. 
 LJUBICA SUNCU SLIČNA 
   
    Iz istoči razvedrene 
    posilaše jutro bijelo 
    tihe vjetre razbluđene 
    budit cvijetje priveselo, 
       kad ja, želeć tvoje lice 
    i razgovor tvoj medeni, 
    ugledah te, mâ božice, 
    gdje ishodiš suproć meni. 
       Nu ne ispuni s hude česti 
    požuda se mâ velika; 
    privari je u nesvijesti 
    tve ljeposti lijepa slika: 
       upoznah se, dobro moje, 
    u prisvijetlo sunce od nebi, 
    iz istočnijeh strana koje 
    ishođaše slično tebi. 
 SMIJEŠAN RAZGOVOR 
   
    U zelenoj sjeđah sjeni, 
    kôj se okolo vir izvija, 
    kad Miljena dođe k meni, 
    od svijeh vila najstarija, 
       i reče mi: "Žudim sada 
    čut tvâ mudros što me svjeti, 
    pokli mislim Zorka mlada 
    za dragoga vojna uzeti. 
       Zaludu je gora gusta, 
    kad bez ploda, znaj, boravi; 
    bez pritke je loza pusta, 
    pusta 'e vila bez ljubavi. 
       Ni se sramim, mladijeh ljeta 
    što moj ures nejma u sebi: 
    star je mjesec, dika od svijeta, 
    staro 'e sunce, čâs od nebi. 
       Prizrivati ja počinam 
    i prihodi doba moje, 
    nu se kućam i baštinam 
    a ne ženam ljeta broje. 
       Pogled ima vila svaka 
    svako u doba drag i mio, 
    i stare smo ljepše paka, 
    kad je ures naš sazrio. 
       Milo 'e vidjet kad najprije 
    sja na dubu cvijetje bijelo, 
    nu je vele gizdavije 
    ubirati voće zrelo. 
       I zemlja je stara mati, 
    nu ne gubi tezijem scjenu, 
    i lijepo je nju gledati 
    s mladijem ljetom sadruženu. 
       Strmi potok gnusna tijeka 
    malo dana prije se rodi, 
    a pribistrijem davnja rijeka 
    priko polja stupom hodi. 
       Gvozdje, koje licu u svomu 
    tamni mrakom nemilijeme, 
    grabi svjetlos srebru istomu, 
    kad ga izliže dugo vrijeme. 
       Staros resi a ne hara 
    lijepu diklu; ali opeta 
    nijesam, vjeruj, tako stara, 
    er još nejmam peset ljeta." 
       Još veljaše, Ljubdrag kada, 
    kî se nađe tuj po sreći, 
    nerazbora i nesklada 
    bijesne vile ne trpeći, 
       nasmija se, pak trikrati 
    krivo 'e pazeć i opako 
    u rasrdžbu smijeh obrati 
    ter se osjeknu na nju ovako: 
       "Gled' izjedi, kâ združiti 
    s pastijerom se mladijem ima, 
    da celove vavoliti 
    ustim bude bezubnima! 
       Od svijeta se svrha čeka 
    jur prispjela u naravi, 
    kada staros kukurijeka 
    zanesena u ljubavi; 
       er tko neće rijet pravedno 
    da 'e sva narav u neredu, 
    videć s ljetom zimu ujedno 
    a s mladićom diklu sijedu, 
       snijeg od prama, prsi od leda 
    gdi plamena trpe silu 
    i noć sjedi tamna i blijeda 
    nedorasla sunca u krilu?" 
       Reče ovako, a Miljena 
    Ljubdragove čujuć riječi, 
    jak lavica ubodena 
    na njega se ljuto izbeči, 
       govoreći: "Nije potrebe 
    da se ozivam ludos na tu: 
    hoću Zorka, neću tebe, 
    još da sivaš vas u zlatu." 
       Hitru stavnos tad u lice 
    dozva pastijer vuhoviti, 
    k zemlji obrati svo'e zenice 
    i sta dvorno besjediti: 
       "Ah smiluj se i prosti mi, 
    o nakazni od ljepote, 
    i u dobro, gospo, primi 
    što proć tebi rijeh nehote. 
       A odsad ću ti u spijevanju 
    hvalit ljepos, kud god stupi, 
    i činit ću da se na nju 
    kô na čudo vas svijet kupi. 
       Tebi narav pribogata 
    rad ljuvezni poda i scjene 
    prame od srebra, lice od zlata, 
    oči rusam nakitjene; 
       ravne prsi, usta bijela, 
    čvrste bedre na te stavi; 
    luk je tijelo, nos je strijela, 
    pogled čemer od ljubavi. 
       Pače 'e čudna stvar veoma 
    tvo'ih naprava da s pomoći 
    kako sunce sivaš doma - 
    jutrom zračna, bijeda u noći. 
       Tijem s tolike tve svjetlosti, 
    kâ mi poraz i smrt prijeti, 
    ja ne mogu tve ljeposti 
    smislit, gospo, ni vidjeti. 
       I ako svakom ljubovniku 
    opći ljubav svijes zanijeti, 
    tko god ljubi tvoju diku 
    potpuno je van pameti." 
       Tako izreče, a ja u smijehu, 
    taj razgovor, da ne izgine, 
    vas udjeljah na pospjehu 
    ovdi stare vrh česvine. 
 LJUBICA SRAMEŽLJIVA 
   
    O Ljubice, s tvoga srama 
    moja ljubav uzrastjet će, 
    ako moga vlas od plama 
    uzrastjeti može veće. 
       Sram je u vilah rajska dika, 
    od kreposti zraka mila, 
    plemenita draga slika 
    sunčanoga rumenila. 
       Ali u srcu dikle mlade 
    kad se združi sram s ljubavi, 
    dvakrat svoju ljepos tade 
    ljubovniku ljepšu objavi. 
       Viđ u jutro zornu rusu 
    prije neg vas svoj cvijet otvori: 
    gizda se ona na svom busu, 
    svaki za njom pastijer gori. 
       Taka 'e mlada djevojčica, 
    kad još želju sramom krije, 
    cavti i zrakom svoga lica 
    sja nad zorom rumenije. 
       Ah nije sile kâ dobiva 
    i podlaga duše i plijeni 
    koli ljubav sramežljiva 
    i djevički stid ljuveni. 
       Ah nije naći stvari draže 
    neg diklica u razbludi 
    kad pomalo ljubav kaže, 
    da ljubovnik većma 'e žudi. 
       Zato izdišem od sladosti, 
    kad moj dražiš plam skroviti, 
    kad mi ne daš tve milosti, 
    nu je puštaš ugrabiti; 
       kada na me pogledati 
    uzme ljepos tvâ medeno, 
    pak na zemlju lice obrati 
    stidnijem cvijetim nakićeno: 
       kad se ukaže puna smeće, 
    posmjehne se skrovno opeta; 
    kada hoće, kô da neće, 
    i celove bježeć sreta; 
       kad kî žudim dar najveći, 
    ustegnutoj u radosti 
    braniš dajuć, daš braneći 
    s blagodarnom lakomosti. 
       Er znaj, ona vil na sviti 
    dostojna je da 'e svak dvori 
    kâ te lasno ne zasiti, 
    kâ te dugo prem ne izmori. 
 POPIJEVKA VIŠE SMRTI MARKA KRALJEVIĆA 
   
    Kralj Vukašin vojsku kupi 
    i pjeneze svud rasipa - davori, davori! 
    naređujuć svak da stupi 
    rvat cara Muzaipa, 
       koji u staro Drenopolje, 
    gdi ga donije čes neprava, 
    bješe uzdigô svo'e pristolje 
    vrh krstjanskijeh mrtvijeh glava. 
       Ištom se je zaletjela 
    bojna slava navjesnica 
    priko raškijeh plodnijeh sela 
    i bugarskijeh vrh granica, 
       eto odasvud vitezovi 
    teku bojnoj u odluci; 
    svijem u licu sto'e trjeskovi 
    a viteška slava u ruci: 
       pale očima kud stupaju, 
    š njima 'e vidjet bojna srića, 
    a prid sobom glavu imaju 
    slavna Marka Kraljevića. 
       Ta vojnica sva ohola 
    za vojvodom takijem grede, 
    kô da jata od sokolâ 
    orla siva na boj slijede. 
       Svijem na pasu sablja 'e jaka, 
    stoje kopja sred desnice, 
    a vrh kape od junaka 
    trepte vite perjanice. 
       Svi ujedno jezdeć tako 
    u Kosovo htješe priti, 
    gdi družini poče ovako 
    junak Marko besjediti: 
       "Davori mi, družbo mila, 
    ku bog svijetu za čâs stvori, 
    koju nikad turska sila 
    svo'u pod oblas ne obori! 
       Videć vaša srca jaka, 
    da su Turci zma'i krilati, 
    s takom kitom od junakâ 
    smio bih ih zatjecati. 
       Da se prava vjera osveti 
    slijedite me svi smioni, 
    da Muzaip car prokleti 
    pod mu sablju vrat prikloni; 
       da izbavim ja najprvi 
    teška iz ropstva kraj bugarski, 
    kad u blatu crne krvi 
    utopi se mjesec carski. 
       Ne uzmičite u sretanju, 
    it naprijeda svaki trudi 
    i vašemu vojevanju 
    mâ desnica za izgled budi. 
       Dobitje se snagom sreta, 
    slava 'e stavnoj u odluci, 
    er junačtvo srpskijeh četa 
    nije u nogah negli u ruci." 
       Ištom bješe ovo izrekô 
    slavni Marko svôj družini, 
    ču se bučat nadaleko 
    turska vojska po planini. 
       Cijeć strašnoga njih žamora, 
    kî činjahu na boj hrli, 
    stresaše se polje i gora, 
    jakno vihar kad zaprli. 
       Kad vidješe Turci kleti 
    spravne srpske vojničare, 
    ne mogoše odoljeti 
    srcu ognjenom da ne udare. 
       Sva ravnina tad izginu 
    među njimi bješe koja, 
    i od polja svu širinu 
    prikri odasvud plam od boja. 
       Njeko ubija, siječe i tlači, 
    njeko uzmiče prešno u strahu; 
    oblak strijele, munje mači, 
    grom udorci slikovahu. 
       Marko bojnoj u slobodi 
    zbode prvi konja vrana 
    ter u prsi kopjem zgodi 
    Arnauta Sulimana. 
       Nu se udorac ne ustavi, 
    istijem hukom ter naprijeda 
    protječući šip krvavi 
    još nabode i Mehmeda. 
       On Mustafu sreza preče 
    priko pasa u dva dijela, 
    a do sedla tja rasiječe 
    Husaina s vrha od čela. 
       Ali sve što veće kolje 
    snažne Turke vitezove, 
    suproć njemu sveđ na polje 
    pridohode čete nove. 
       Sva družba mu pobjena je 
    i svo'om krvi polje omasti, 
    a tko žive huka da je 
    pod otmanskom sužan vlasti. 
       S cijelom vojskom sâm boj bije 
    junak Marko nedobiti 
    ter ustupa gora gdi je, 
    da liticom pleći štiti. 
       Utoliko brz odveće 
    snagom ruke svo'e krvave 
    ori, krši, siječe, meće 
    sablje, kopja, ruke i glave. 
       Nu leteći po dubravi 
    potaknu se konj mu odzgara 
    ter u hridnoj jami ostavi 
    svoga strena gospodara. 
       Tač hrabreni Marko pade, 
    kijem se imenom još svijet stresa, 
    turske od sile ne nikade 
    neg pridobit od udesa. 
       Ah da plata tvâ ne izgine 
    sred neumrlijeh vječnijeh strana, 
    diko naše pokrajine, 
    svijem jezicim pripijevana! 
 LJUVENO UŽIVANJE 
   
    Ah još sumnjim je li istina 
    da celivam tvoje lice, 
    o pridraga, o jedina, 
    o sunčana Sunčanice, 
       i da moga posred krila 
    sad uživam ljepos tvoju, 
    o me duše dušo mila, 
    o žuđeni moj pokoju! 
       tač er mnokrat noć opaka 
    snom privari me požude: 
    tebe grlih, nađoh paka 
    samu sjenu od razblude. 
       Nu i sad ako san me vara, 
    ah molim te, sne veseli, 
    ovolicijeh sred dobara 
    od mene se vik ne odijeli. 
       Nije san ovo, sjena nije: 
    tičem, vidim, znam očito 
    da sad meni na ruci je 
    moje sunce pričestito. 
       Ovo 'e lice ke s pogleda 
    stavi krila môj požudi; 
    ovo su one usti od meda 
    gdi se u ružah ljubav bludi. 
       Ovo su one prsi od snijega, 
    voće od rajskijeh perivoja: 
    ovo 'e ljepos tijela onega 
    u kom žive duša moja. 
       Ah prilijepijeh vila kruno, 
    ah priblaga mâ gospoje, 
    ah mo'i trudi, ah potpuno 
    zaplaćene suze moje! 
       Jak košuta utruđena 
    željna vode vira živa 
    tebe želja moja ognjena 
    hlepi uživat, čijem te uživa. 
       Sve što uživam nije mi dosti, 
    iza slasti slas mi 'e draža: 
    ista obilnos tvo'ih milosti 
    veći u meni plam uzmnaža. 
       Tijem kô brštan stup kameni 
    grli a trava zemlju svoju, 
    kako loza dub zeleni, 
    kako ljubdrag tanku hvoju, 
       grlimo se, mâ gospođe, 
    ljubimo se, ah jaoh meni, 
    dokle od slasti iz nas pođe 
    u celovijeh duh blaženi. 
       Ah ke dare od pokoja 
    vrh mene bi čes prosula, 
    sad ovako kad bi moja 
    duša uzdišuć izdahnula! 
       A i čudim se kako mi je 
    dopušteno još živjeti, 
    kad umrlijem dano nije 
    uzit u raj, a ne umrijeti. 
 OSVJETLJAVA SE 
    GOSPOĐI ŠPOTNO 
   
    Znam da vile tko ne slidi 
    kô božice sišle s nebi, 
    ili srce ima od hridi 
    ili srca nejma u sebi. 
       Nu za slijedit diklu jednu 
    pogrditi sve ostale, 
    nije pristojno srcu vrijednu, 
    ke za željom gine od hvale. 
       Tad se vrijedno srce u nami 
    i veliko može riti, 
    kad mnozijema gospođami 
    podobno je za stan biti. 
       Pak me riječi što razlože 
    vrh očite stvari od svita? 
    Loza, gdi god doprijet može, 
    svakoga se dubja hita. 
       Eto žedan lav po lugu 
    sveđ ne hrli k istoj vodi; 
    eto mjesec za svo'u drugu 
    jednu zvijezdu vik ne izvodi. 
       Vele rijeka teče u more, 
    nebo mnozijem svoj zrak dili 
    i celiva na istok zore 
    vele cvijetja vjetric mili. 
       Zato čemu, mâ Ljubice, 
    za krivinu bro'iš veliku, 
    er gizdave Sunčanice 
    pored s tvojom slijedim diku? 
       Ti si draga, draga je ona, 
    ona 'e lijepa, lijepa ti si; 
    tijem nije ljubav mâ razdiona - 
    u njoj draga ti meni si. 
       Kad nju grlim, mâ gospoje, 
    na te miso moja leti; 
    kad celivam usti tvoje, 
    ona mi je na pameti. 
       Ter vi, rajske dvije diklice, 
    stučene ste môm ljubavi 
    kô u vijencu dvije ružice 
    zlatna žica ke sastavi. 
       Obje ljubim naponase, 
    kô da jednu ljubim samu, 
    i mâ mlados razgara se 
    u jednakom s obje plamu. 
       Ah krivi me, dušo, onada 
    kad ti budem posred krila, 
    ako uspoznaš da me ikada 
    ina dikla zatravila. 
 LJUBOVNIK UCVILJEN GOSPOĐI 
   
    Pričica je od pjesnikâ, 
    njeki osuđen rad krivine 
    čudnu muku da dovika 
    sred pakljene ćuti tmine. 
       On pun jada neumrla 
    gladom, žeđom skončava se, 
    premda u vodi jes do grla 
    s punijem dubom voća uza se: 
       pokli željne pun odluke 
    vodu i voće netom tegne, 
    njemu iz usta, njemu iz ruke 
    gine voće, vir pobjegne. 
       Ta pričica kaže svima 
    da 'e pakljeni trud gledati 
    sve što žudiš prid očima, 
    a pak ne moć uživati. 
       Da promisli, po razlogu 
    koji u meni ćutim pako, 
    gdi te unaprijed gledat mogu, 
    ali uživat ne nikako! 
       I ako, brače, još u tebi 
    prednji plami živu i gore, 
    mnim da poznaš i po tebi 
    istine ove me govore. 
       Trudno 'e ljubit na ovem sviti 
    a ne ufat dni vesele, 
    nu bit ljubjen i ljubiti 
    bez ufanja, trudnje 'e vele. 
       Tijem er ginu jur mâ ljeta, 
    ah za milos jednom samo 
    išti način da se opeta, 
    prije neg umrem, uživamo. 
       Nemoj scijenit da ištem sada 
    steć od dike tve čestite 
    sve što stekoh ja njekada, 
    o mâ lijepa, služeći te. 
       Sad ma želja sva je inako, 
    nijesam ohô kak' i prije: 
    za smirit me tužna ovako 
    jedan celov zadosti je. 
       Piso bih ti još naprijeda 
    kô me boles mući i hara, 
    ali gorki plač mi ne da 
    kî na knjigu pada ozgara. 
 TUŽBA LJUVENA 
   
    Čujte, hridi kamenite, 
    pod kijem glasim tužbe moje, 
    i za milos proplačite 
    na me gorke nepokoje. 
       Eto, vajmeh, privari me 
    svo'om blagosti ljubav prika 
    i nesrećnijem učini me 
    moja sreća prem velika. 
       Dvije diklice maloprije 
    u veselju ljubjen ljubih; 
    sad er ljubih objedvije, 
    obje uvrijedih, obje izgubih. 
       Jedna o drugoj čim ne znaše 
    i scijenjaše mâ bit sama, 
    n'jednu milos ne branjaše 
    mo'im ljuvenijem požudama; 
       sad u gnjijevu obje mnogu 
    utječu me rasrčene 
    ili, uteći kad ne mogu, 
    odvrnjuju lice od mene. 
       Kad se jednoj smjerno molim, 
    ona, ognjena na me u licu, 
    besjedam se priječi oholim 
    veleć: "Dvori Sunčanicu!" 
       A kad rane me skrovene 
    drugoj kažem, nije nać lijeka, 
    er mi veli: "Pođ' od mene! 
    Ljubica te tvoja čeka." 
       Tako da moj dan ljuveni, 
    kî od dva sunca svjetlos ima, 
    osta obujmjen smrtnom sjeni 
    i tamnostim pakljenima. 
       Ostah kako dub od gore 
    zlo nasrnut dvijem vjetrima, 
    dokle god ga na tle obore 
    i potlače među njima. 
       I zaisto bi jad nemio 
    tužni život moj prisjeko, 
    gdi sam u čas izgubio 
    što sam s trudom našo i steko, 
       da me jošte u životu 
    ne uzdrži samo ufanje 
    da će ganut njih ljepotu 
    nepristavno me skončanje. 
 LJUBOVNIK RASRČENI 
   
    Sramovat se meni 'e sila 
    što te ljubih verno dosti, 
    o nakazni bez milosti, 
    o prikore svijeh od vila. 
       Ja te uvrijedih (rijet ću istinu), 
    nu grijeh plakah dugo vrijeme 
    i s suzama neizmjernijeme 
    prosih milos na krivinu. 
       Zasve oholu, ja te ljubih, 
    da ti udvorim pomnju stavih, 
    za steć tebe mene ostavih, 
    za nać tebe mene izgubih. 
       Ali ti se ne smilova, 
    neg tve lice kriješ meni, 
    lice u kom se još rumeni 
    biljeg mojijeh od celova. 
       Prem se oholas tvâ ponosi 
    svo'om ljepotom, bivši očito 
    za oholit se razložito 
    da se vele hoće i prosi. 
       A tvoj ures nije te vlasti, 
    da božica njim se činiš, 
    er što lijepom tebe sciniš, 
    gubiš scjenu s oholasti. 
       Tijem ja nijesam vik ljubio 
    ljepos nego ljubav tvoju, - 
    za rijet bolje štetu moju 
    i moj poraz, kî sam htio. 
       A i sa mnom si ti hinila, 
    znam, po tvojoj nestavnosti; 
    ah pod cvijetjem tvo'ih milosti 
    smrtna zmija skrovna 'e bila. 
       Zato od tebe grem nazada, 
    er plam drugi mâ 'e zahvala; 
    s istijem mirom i ti ostala, 
    s kijem ja smeten bježim sada. 
       Nijesi, nijesi već za mene, 
    o nevjerno srce od hridi! 
    mâ ljuvezan vile slidi, 
    ne lavice nesmiljene. 
 SREĆNA PRIGODA 
   
    Riječ je stara, da na nebi 
    nije stvorca vlaštitoga, 
    slično bilo najveće bi 
    klanjat vrijeme mješte boga; 
       er je uzrok svakoj sreći 
    vrijeme, zasve da 'e bjeguće, 
    i sve s sobom donoseći 
    rijet se može svemoguće. 
       Ali sudom on mojime 
    nije za častit vrh otara, 
    pokli s sobom nosi vrime 
    veće tuga neg dobara. 
       Mâ božica ti bi sama 
    u veselju tada bila, 
    o obilna svijem srećama, 
    o prigodo draga i mila, 
       zgodo svijetla, zgodo slavna, 
    zgodo, časti mâ dovika, 
    zoro od sreće nepristavna, 
    sunce slijepijeh ljubovnika. 
       Ti si vrata, ti stražnica 
    od kraljice česti u dvoru, 
    ti si zvijezda provodica 
    po ljuvenom gorkom moru. 
       Ah ku neće čes imati 
    tko te umije kroz svijes znanu 
    ustrpljeno pričekati 
    i prigrlit pričekanu! 
       Ah kolikrat, kad najmanje 
    ufo sam se, put mi otvori, 
    da se smiri me skončanje, 
    da moj pako raj se stvori. 
       Ah kolikrat iznenade 
    među stražam bezbrojnimi 
    slatke usti dikle mlade 
    u čas jedan dopusti mi! 
       Gdi ste, o vjerni ljubovnici? 
    božici ovoj nos'te dare, 
    okrunite njoj u dici 
    kitnijem vijencim slavne otare. 
       Vi za harnos svijeh godišta 
    čin'te da njoj na čas leti 
    iz tisuću svetilišta 
    do nebesa dim prisveti. 
       Ona dat vam jakos ima 
    u čas jedan što ljubiste, 
    što vi udugo i s mnozima 
    trudim stekli jedva biste, 
       čijem sve slasti u se kupi 
    ona i diže sve što ustraša, 
    er kad zgoda k vam pristupi, 
    samo umjejte - dikla 'e vaša! 
 ZORKI UVRIJEĐENOJ 
   
    Zorko lijepa, kâ dostoja 
    mjesto u srcu mom najviše, 
    s tebe žive, s tebe moja 
    uzdišući duša izdiše, 
    er pod suncem mâ najveća 
    ti si rados, slava i sreća. 
       Ah tvâ osveta zatočnica 
    sa mnom tužnijem mira neće, 
    neg iz neba tvoga lica 
    na me ognjenu strijel izmeće, 
    da me shara, spraži, umori 
    trijes od trijeska teži i gori. 
       Evo t' padam na koljena 
    peruć suzam plačno lice; 
    osveti se, mâ ljubjena, 
    mâ gospođe, mâ kraljice, 
    kâ od mene harač uze 
    srce njekad, sada suze. 
       Osveti se, moj pokoju, 
    tvoju ispunit želju ustani: 
    momu u srcu sliku tvoju 
    smionom rukom smrtno rani 
    i udorcom jednijem veće 
    svrši sa mnom me nesreće. 
       Evo u gorkoj krivac smeći 
    ištem milos, mâ jedina, 
    ako milos može steći 
    neizmjerna mâ krivina; 
    ištem milos, mâ pridraga. 
    pokli ljepos sveđ je blaga. 
       Ištem milos, da me boli 
    jur po tvojoj svrše osveti, 
    kad s uzroka lijepa toli 
    budem život moj dospjeti, 
    kad tve rane momu uzbudu 
    grijehu plata, lijeci trudu. 
       Nu ako ti si, ma gizdava, 
    duša kojom živem samo, 
    znaj da duša smrt ne dava, 
    od ke život svi primamo; 
    mrtvu tijelu ona živa 
    vlas živuću udjeljiva. 
       Ako od sunca jasnu sliku 
    tvoja rajska ljepos hrani, 
    smrtnu tamnos znaj da viku 
    ne porađa zrak sunčani; 
    pače on svjetlos svijetu odi 
    u dohodu svom dovodi. 
       A i nada sve smrtne vaje, 
    ke dostojim s grijeha moga, 
    meni boles najveća je 
    s tvoga lica osvetnoga, 
    videć poraz u njem sada, 
    gdi mâ radost bî njekada. 
       Ako ti si, ma gospoje, 
    nebeskomu slična uresu, 
    ako nebu vedrom tvoje 
    oči lijepe prilične su, 
    ako ishodi zora bijela 
    iz istoka tvoga čela, 
       oblak srdžbe tve mi uzroći 
    groznijeh suza daž smućeni, 
    oštar pogled iz tvijeh oči 
    vedra iz neba trijes je meni, 
    a iz čela se tvoga otvora 
    meni tamnos, druzijem zora. 
       Ah što velim? zora i meni, 
    lijepa moja, tve je čelo! 
    nu mi otole dan žuđeni 
    ne sja i sunce me veselo; 
    a i da sine, plač mi brani 
    moć uživat zrak sunčani. 
       Zora 'e meni, nu ne zora 
    kâ slavicim zvana ustaje, 
    kâ iz rajskijeh hodeć dvora 
    navjesnica sunčana je 
    prosipajuć svoga iz krila 
    plodne rose, cvijetja mila; 
       zora 'e kâ se često oglasi 
    kroz cvijeljenje moje ljuto; 
    nje su vjetric moji uzdasi, 
    cvijetje ufanje, nu svenuto, 
    rosa moj plać, kijem se goje 
    uzrastjele tuge moje. 
       Tijem, mâ Zorko, ne naprijeda! 
    neg žalosnom krivcu prosti 
    kî svoj teški grijeh spovijeda 
    prid pristoljem tve ljeposti; 
    prosti i na moj grijeh prihudi 
    veća od grijeha milos budi! 
 ANDRIJI ČUBRANOVIĆU, SPJEVAOCU OD JEĐUPKE, NADGROBNICA 
   
    Odi odluči udes vrli 
    Čubranovo tijelo unijeti: 
    nu glasovit duh neumrli, 
    smrt plešući, tijelo osveti. 
       Čim Jeđupku toli uresi, 
    vlasti istakmi božanstvene, 
    er sâm može bog s nebesi 
    stvari uzvisit potištene. 
       I ako ga pjesni koje 
    dosle mrtva ne hvališe, 
    njega hvale pjesni svoje, 
    nad kijem hvale nije nać više. [10] 
 VJERNOS U LJUBAVI 
   
    "Ah živio nadaleko 
    od ljuvenijeh svijeh dobara 
    tko god vjernos tlači prijeko 
    i gizdave dikle vara", 
       veljah i još bjeh spravio 
    rijet proć varkam od ljubavi, 
    kad ljubjenju vješ Radmio 
    ovijem svjetim riječ mi ustavi: 
       "Nije prikorno ljubovniku 
    izrijet štogod proć istini, 
    kad vilinju ište diku, 
    kako može, da prihini, 
       er je svaka vil razlika 
    i himbena srcu u svomu, 
    a naravni zakon vika: 
    ""Ne bud' vjeran nevjernomu!"" 
       Lažu one i mnokrati 
    (što je gore) bez potrebe, 
    samo za nas ubijati 
    a priprodat draže sebe. 
       Kad što prosiš, tajčas na to 
    sada stražu materinu, 
    sad susjestvo domišljato, 
    sad iznađe ku laž inu: 
       da joj bratja blizu leže, 
    da joj nije moć se ukrasti, 
    da te ljubi, nu je usteže 
    glas kî usto je proć nje časti. 
       Kad ne nađe što za rijeti, 
    svadit će se tisućkrati, 
    ku krivinu navrće ti, 
    što obeća za ne dati. 
       U riječ jednu - po naravi 
    mogući se glase i scijene 
    vepri zubim, noktim lavi, 
    zm'je čemerom, varkam žene. 
       Bud' ti vjeran vrh inoga, 
    s prijateljom vik ne hini, 
    ne privari druga tvoga 
    u nijednoj trgovini; 
       ne daj riječi doć na manje 
    ni na sudu ni na zboru, 
    za sramotu drž' varanje 
    svako u mudru razgovoru; 
       čin' s tve himbe da nikada 
    čâs nitkomu ne pogine, 
    nemoj smetat mir od grada 
    s tvoje varke i hitrine, 
       pak bez straha i obzira 
    ljubeć varaj svaku od žena, 
    er je svaka tuj nevira 
    i korisna i hvaljena. 
       Znaj da 'e krepos, čâs i sreća, 
    kad ljubovnik hitro umije 
    ne izvršiti sve što obeća, 
    tajat što jes, rijet šta nije, 
       djelo s riječim ne ugoditi, 
    srce licem krit svudijera, 
    er nevjeran, vjeruj, biti 
    nevjernicam nije nevjera." 
       Tako on reče, nu zamani, 
    er vjernostim bog me obdari 
    i ljuvenoj znam da rani 
    smrt je, ne lijek u privari. 
       Lijepih vila dragu uresu 
    hoću vjerno sveđ služiti: 
    još da i one nevjerne su, 
    ja ću uvijeke vjeran biti. 
 SRCE IZGUBLJENO 
   
    "Jeda 'e našo tko po sreći 
    izgubljeno srce moje, 
    ke izgubih, vaj, hodeći 
    za stupajom me gospoje? 
       Za obilježu jes u njemu 
    malo ufanja i radosti, 
    straha i sumnje vele i k temu 
    mnogo suza i gorkosti, 
       a nadasve udjeljana 
    hitrom rukom od ljubavi 
    me Ljubice slika izbrana 
    i nje ures prigizdavi. 
       Znaj koristi da u njem nije, 
    povrati ga tijem veselo: 
    sve probjeno strjelami je 
    i napola izgorjelo. 
       A na milos po razlogu 
    za uzdarje ću pokloniti 
    sve što imam, sve što mogu, 
    sve što umijem ja na sviti." - 
       Tvorah ovu ličbu u glase 
    vas u plaču, vas u muci, 
    kad mâ lijepa prikaza se 
    noseć srce moje u ruci. 
       "Evo t' srca, ona reče, 
    sad što obeća, htjej mi dati." - 
    Dah sve što sam, a ona uteče 
    i srce mi, jaoh, ne vrati! 
 SLADOS ZAMJENITE 
    LJUBAVI 
   
    Može li se nać ikako 
    toli ugodan raj ljuveni, 
    neg dva mlada kad jednako 
    živu i vjerno zaljubjeni? 
       Kad pastijeru vil dragomu 
    veli slatkoj u razbludi: 
    "Po ljuvenom srcu tvomu 
    moje srce mjeri i sudi. 
       Lijepa ako sam, dike od moje 
    ti gospodar sam se veliš: 
    brače, uživaj što je tvoje, 
    uzmi, dušo, što ti želiš." 
       A nju pastijer sred veselja 
    grleć dragoj u odluci, 
    odgovara: "Sva 'e mâ želja, 
    drag životu, tebi u ruci. 
       Ja posvetih po razlogu, 
    kô božici, samoj tebi 
    sve što žudim, sve što mogu, 
    sve što ufam ja pod nebi." 
       Ter njih srca nerazdiona 
    pokli jedan plam ustrijeli, 
    on što hoće, hoće i ona, 
    i on želi što ona želi. 
       U njih jedna ljubav mila, 
    jedan se od njih život kuša 
    i stanuje u dva tila 
    zatravljena jedna duša. 
       Nauzdano ter otkriva 
    jedan drugom misli svoje; 
    jedan s drugijem razdjeljiva 
    sreću, rados, nepokoje. 
       Kad je on vidi sred nemira, 
    š njom jednaku boles ima 
    i uzdišuć njoj otira 
    grozne suze cjelovima. 
       A ona sreće sve njegove 
    u srdašcu gorućemu 
    za radosti svoje zove 
    i uživa željno u njemu. 
       Što se žudi, tuj se stječe, 
    što se hoće, tuj se uzima; 
    tuj se tvori što se izreče, 
    što se prosi, tuj se prima. 
       Pače i veće neg prositi 
    željni može plam vrh toga: 
    natječe se napuniti 
    slacijem darim drag dragoga. 
       Ovo umrli raj broji se, 
    gdi blaženstvo verni imaju; 
    tijem, Ljubice, ne čudi se, 
    er ću s tobom rijet se u raju. 
 SVJET GOSPOĐI 
   
    Mislim, željo slatka moja, 
    s koga uzroka, s koga djela 
    vrhu tebe majka tvoja 
    od mene je sumnju uzela; 
       a i Gojko tvoj gizdavi, 
    zasve ljupko da gleda me, 
    kaže između te ljubavi 
    kô da nješto sumnji na me. 
       Mislim da nas nije u čemu 
    potajnica naša izdala, 
    er u srcu služećemu 
    pomnja od časti vazda 'e mala. 
       Nu ne scijenim, er pomnjiva 
    dosle i skrovna sveđ je bila, 
    a pak, buduć s nami kriva, 
    sebi bi istoj naudila. 
       Tijem na svrhu svu krivinu 
    tebi davam, o gospoje; 
    prosti, dušo, rijet ću istinu 
    a za dobro moje i tvoje. 
       Ti si mudra: stvari ostale 
    sve se od tebe hitro kriju, 
    nu za skriti stvari i male 
    htio bih te još hitriju. 
       Oni posmijeh kî ti uteče, 
    kad me gledaš, pun pokoja, 
    tko da vidi a ne reče 
    da njim veliš: "Ja sam tvoja!" 
       A i pogledim očitima 
    strijeljaš često prema meni, 
    kô da izletjet žudi š njima 
    tvoj iz tebe duh ljuveni. 
       Skoro od Zorka bi rečeno 
    meni ovako: "Stah uza te 
    i stavih se kô ljuveno 
    tvâ Ljubica gledala te." 
       Ah tako ti tve ljeposti, 
    kâ 'e sunčanom slična uresu, 
    nemoj drage tve milosti 
    da mi od štete, dušo, jesu. 
       Može smesti svak tko hoće 
    tijek ljubjenju ke je očito: 
    vjetar truni s dubja voće 
    ke pod listjem nije skrovito. 
       Na dan bio dođe kade, 
    oganj svaki gasne i blidi, 
    a ružica brzo opade, 
    kad je žarko sunce vidi. 
       Vil kâ ljubit skrovno umije 
    srećna i časna žive viku, 
    er čâs drugo, vjeruj, nije 
    negli časnom da te reku. 
       Plam ognjeni da bi prije 
    vedra iz neba došo na me, 
    prije u jaze najtamnije 
    silna zemlja proždrla me 
       i stratile svaku muku 
    u me srde prije pakljene 
    neg nečasna vik da u puku 
    ti se rečeš krocijeć mene. 
       Zato, brače, ako ikada 
    primi od mene štogod milo, 
    moj svjet ovi prími sada 
    i primjena stavi u dilo. 
       Za privarit tko nas gleda 
    i svijeh ki nas s sumnjom paze, 
    našu ljubav unaprijeda 
    krimo slikom od omraze. 
       Ukaži se prid svakijeme 
    meni odvrtna, ter me bježi; 
    nu sve čini svoje u vrijeme 
    i hitrinu ne nateži, 
       er kad bi itko vrijedan bio 
    naše varke doprijet moći, 
    gore bi nam naudio 
    lijek od iste, znaj, nemoći. 
       Majci i Gojku huli mene, 
    a i nać ćeš u čem dosti, 
    er su, vjeruj, neizrečene 
    me nevolje, me slabosti. 
       I er me ljubiš, rijet je trijebi 
    da 'e sve, dušo, tva dobrota, 
    natječu se pokli u tebi 
    blagodarnos i ljepota. 
       Već ne gledat na me odluči, 
    ni me dvori riječi milom; 
    kad što upitam, ili muči 
    il' mi odgovor podaj silom. 
       Skri mi oči tve vesele, 
    skri mi lice slatko odveće; 
    nek izgubim, brače, vele 
    za ne izgubit vele veće. 
       A i ne hajem, mâ gospoje, 
    sve ostalo da se izgubi; 
    meni 'e dosta srce tvoje, 
    ke me vjerno znam da ljubi, - 
       srce lijepo, srce drago, 
    kom posvetih sve me želje, 
    u komu je sve me blago, 
    sva čestitos, sve veselje. 
       S ovijem dospjeh; a ti budi 
    pomna u što je od potrebe, 
    čijem ja ognjenoj u požudi 
    ljubim knjigu mješte tebe. 
 GOSPOĐI KOJA REČE PJESNIKU: 
    "OSTAVI ME STAT!" 
   
    O Ljubice, po sve vrime 
    ku moj slijedit duh odluči, 
    kojoj isto, vajmeh, ime 
    veoma gorko ljubit oči, 
       ja te ljubim proć razlogu, 
    a ljubit te meni 'e sila; 
    ne smijem ljubit, a ne mogu 
    ne ljubit te, dušo mila. 
       Neć da ljubim? Nu me inako 
    tvoja ljepos sili i nuka, 
    er ljubit te lijepu tako 
    sila 'e, vjeruj, a ne odluka. 
       Tijem rob vječni tve dragoće, 
    čijem već nijesam u slobodi, 
    ljubit ću te, er to hoće 
    tko u ropstvu mnom gospodi: 
       pače i znajuć od ljeposti 
    nerazdionu blagos tvoju, 
    na skončane me gorkosti 
    slijedim prosit pomoć koju. 
       Ah ovakoj pri potrebi 
    s uzdasima gorućime 
    svega iz srca vapim k tebi: 
    "Dušo, umrijeti ne pusti me! 
       ne pusti me, dušo, umrijeti, 
    zaklinam te tvôm ljeposti; 
    ne pusti me, jaoh živjeti 
    bez života tve milosti! 
       Prije bih mogo vjerovati 
    da će ribam vreti gore 
    a od dubrava puk krilati 
    prinijet svoja gnijezda u more; 
       da će snijegu plam unutra 
    a led plamu skroven biti 
    i u kolijeh bijela jutra 
    pored s suncem noć iziti, - 
       neg da u smrtnoj gorkoj muci 
    pustit ćeš me mrijet bez lika, 
    ako imaš lijek u ruci 
    za oživit ljubovnika. 
       Harnos, djelo tve naravi, 
    dragos, narav tvâ medena, 
    čin' da otjera gnjijev nepravi 
    tvoga iz srca pridobjena. 
       Vrućijem molbam, ah, prida' se 
    i dopusti da ne izgine 
    tko za tobom skončava se, 
    verni sluga bez krivine." 
 
 
 ZA GUTKE 
 POPIJEVKA I. 
   
    Lijepa ti je gorica zelena, 
    a još ljepša mlada narešena: 
       cvijeće stoji na nje rusoj glavi 
    kô na licu proljetnoj dubravi; 
       kô na dubju trepti podrastjelo 
    na prsi joj voće nedozrelo; 
       lica joj su snijegom opsinuta 
    kako gruda ružicom posuta. 
       Na ušima i vrh grla naga 
    nosi čudo bisera i blaga; 
       mahramica zlatna po ramenu, 
    a što 'e pod njom, ima veću cijenu. 
       Ali čemu nje pram i nje čelo 
    sve je sitnijem prahom pobijeljelo? 
       jeda žudi tom napravom bijelom 
    ljuven oganj skriti pod pepelom? 
       jeda želi da je mudrom cijene, 
    kad joj vide prame posijedjene? 
       Nu nije ino, neg er hoće tako 
    dat na znanje ljuvenijem svakako 
       da će primit, tko je ljubit bude, 
    plod i platu na ljuvene trude; 
       er se vazda nađe oganj jači 
    pod pepelom u vrućoj pogači, 
       a i njive su vazda plod plodile 
    ke su prvo snijegom osniježile. 
 POPIJEVKA II. 
   
    Čujte slijepca, gospoje, 
    što vam gude ter poje! 
       Ljubite se, ljubite, 
    tere dni ne gubite! 
       Kad vas tuge napadu, 
    a prami vam opadu, 
       kad vam zubi ispadu 
    a oči vam upadu, 
       tada ćete poznati 
    ter se ljuto kajati. 
       Nije težega belava 
    negli staros kašljava, 
       kâ se muči, i što 'e gore, 
    hotjela bi, a ne more. 
       Samu imam sad rados, 
    jere ljubih u mlados 
       i s vilama, nebore, 
    tance vodih do zore. 
       Kad sam mlados istrajo, 
    svak se starca ohajo, 
       ter na suhe me kosti 
    ne nahodim milosti. 
       Nu za svjete sej moje 
    dajte štogod, gospoje; 
       vrzite mi u torbicu 
    hljeba, smoka i jaspricu. 
 POPIJEVKA III. 
   
    Gledah vile uz jezer tekući, 
    ter izgubih oči gledajući. 
       Sada viđ'te, o gizdave vile, 
    što ste meni jadnu doradile. 
       Dajte darov, o gospoje, dajte, 
    ter nevojna slijepca ugledajte, 
       neka vašu ne kunem spomenu 
    i ne tučem kami na kamenu; 
       a za uzdarje ja vas ću pomoći 
    svakijem biljem za svake nemoći. 
       Naučiše me kroz nauk čestiti 
    još iz mlada vile ljekariti. 
       Tijem ako od vas kojoj crne zubi 
    ali oprhla koža modri i grubi, 
       ako kojoj lica se grešpaju 
    i svrh glave prami opadaju, 
       ako koja s unutrnje zledi 
    mršava je ter na licu blijedi, 
       hodi k meni, ja ću 'e izliječiti, 
    da će vazda mnom se pohvaliti. 
       Ako li je kâ dikla ljuvena 
    tere žudi mlada neoženjena, 
       umijem njeki žamor viloviti 
    kojijem ga će silom primamiti. 
       Što vam gudac pjeva, pomno čujte 
    ter mu peškeš, gospoje, darujte. 
 POPIJEVKA V. 
   
 Mlacima 
   
    O mladići ljuveni, 
    kî hrabreni i zeleni 
       šetate se okoli 
    kako sivi sokoli 
       i strijeljate svakoje 
    po prozorijeh gospoje, - 
       ah da slijepac paziti 
    vaš mogu ures čestiti 
       u gosposkoj dolami 
    i u mirisnijem kosami! 
       Ali znajte da u tomu 
    narešenju svijetlomu 
       nejma fajde za steči 
    što želite ljubeći. 
       Sve naprave i hvale 
    i sve dvornje zahvale 
       nosi vjetar, kî dune, 
    i gdi 'e skvike, nije vune. 
       Drobni pinez kad sine 
    pun sunčane vedrine, 
       razvedriva sam lice 
    od žuđene diklice. 
       Tijem tko ljubiš, tvôj momi 
    nikad se ne oblakomi, 
       ako nećeš vazdakrat 
    dim s pogačom prismakat. 
       Sad hubavi mo'i mlaci, 
    mo'i golemi junaci, 
       utješite za boga 
    darom slijepca neboga. 
 
 
 OSTALE PJESNI RAZLIKE 
 SVIJEM DIKLAMI 
    U PROLJETJE 
   
    Jur je cvitje, 
    jur prolitje 
    porodila čes vesela; 
    na krilima vjetra blaga 
    rados draga 
    livadom se zaletjela. 
       Cvijeticom drobnime, prilijepe diklice, 
    resite vaše lice; 
    cvijetje je dubravom, pod cvijetjem, kô zene, 
    gore se rumene: 
    nebu je istom procavtjelo 
    cvijetjem čelo. 
       Zora u cvijetju ponosita 
    od cvijeta vam daž prosipa; 
    kupite ga, družbo lipa, 
    ter pojući slatke u glase 
    okrunite zlatne vlase. 
       Zelen budi 
    u razbludi 
    zorne od rose dar čestiti, 
    trepti milo vrh od gora; 
    jasna zora 
    zelen stere, cvijetje kiti. 
       Tecite, hodite, seljanke gizdave, 
    ljuvene na zabave; 
    hrlite, tecite na slatke celove, 
    ljubav vas gdi zove. 
    Od ljubavi rajske cvite 
    podijelite 
       ljubovnicim kî vas dvore; 
    ljubavim im zaplatite 
    tuge i smeće ke ih more; 
    er ljubav je od ljubavi 
    plata istina, zaklad pravi. 
       U pokoju 
    dragu svoju 
    ljuven slavic slavi sada, 
    kuša ljubav slatku dosti 
    u radosti 
    gora, polje, lug, livada. 
       Dočim je proljetje, na tance, na pjesni, 
    prislatke na ljuvezni 
    hrlite, tecite na slatke celove, 
    ljubav vas gdi zove. 
    Er brzo će svekolike 
    vaše dike 
       dugo vrijeme potlačiti; 
    u čas jedan svijet se mijeni, 
    listje opada, venu cviti 
    i ledenom rukom zima 
    primaljetju čâs otima. 
 LJUBAV VILE I RADMILA 
   
    Vrgoh okom u dubravu, 
    zamjerih krunu - 
    moje vile rusu glavu 
    cvijećica punu, 
       gdje u skutu cvijetja i travi 
    mlada sjeđaše 
    i slavica u dubravi 
    od sna buđaše, 
       veleć: "Slavju lužanine, 
    lijepa ptičice, 
    ove brijege i ravnine, 
    ove litice 
       slatkijem glasom veseleći 
    danas proslavi 
    i izvrsno žubereći 
    hvali i slavi; 
       neka ova trava i cvijetje, 
    polje i zagor 
    rano časteć primaljetje 
    ćute razgovor; 
       neka vile s pastijerima 
    kon bistre vode 
    s vijencem rusa najljepšima 
    tanac izvode 
       i pojući skladne pjesni 
    dubravu ovu 
    na razblude i ljuvezni 
    bude i zovu. 
       Jeda uto moj Radmio, 
    zvijeri loveći, 
    na glas slatki tvoj i mio 
    po kojoj sreći 
       svoj ustavi tijek bjegući 
    blizu jezera, 
    gdi i mene, njega ištući, 
    ljubav dotjera, - 
       ljubav koja srcu u momu 
    davno se zače 
    i kâ dava srcu istomu 
    rane sveđ jače. 
       A on tvrđi od mramora 
    za me ne haje, 
    nego zvijerim posred gora 
    slijedi stupaje; 
       a od mene bježi (s) strane, 
    kâ ću pustiti, 
    mjesto zvijeri inostrane 
    da me uhiti. 
       Zato, slavju, pjevaj milo 
    u dragoj sjeni, 
    jeda meni dode u krilo 
    pastijer ljuveni. 
       Ako ćeš ga među inima 
    pastijerim znati: 
    crne kô uglijen oči ima 
    a kosi zlati; 
       on je bio kô ružica 
    i lijer pribijeli, 
    a capti mu posred lica 
    trator veseli. 
       Od sto inijeh ja ovoga 
    jesam obrala 
    i davno sam srca moga 
    vlas mu podala. 
       Ako njega sad dotjera 
    glas tvoj čestiti, 
    ja ću tebi zlatom pera 
    sva pozlatiti, 
       i od bisera lijepu krunu 
    tebi na glavu, 
    moj slavicu, za potpunu 
    staviti slavu." 
       Kad čuh moju lijepu vilu 
    gdje me u ove 
    na ljuvezan dragu i milu 
    besjede zove, 
       ja se stvorih oganj živi 
    i pun ljubavi 
    na nje govor ljubežljivi 
    ljubovnik pravi; 
       rijeh joj: "Evo, lijepa vilo, 
    kruno svijeh vila, 
    primi u rajsko tvoje krilo 
    tvoga Radmila; 
       želje ispuni tve ljuvene 
    i ti mnom vlâda' 
    i za slugu tvoga mene 
    uzmi odsada." 
       Kad to začu lijepa vila, 
    k meni dohrli 
    sva ljuvena, draga i mila, 
    ter me zagrli. 
       Darovah joj vas život moj 
    ovi umrli, 
    ona meni raj i pokoj, 
    kad me zagrli. 
 ZAHVALA JEDNE 
    DJEVOJČICE 
   
    Podranila djevojčica 
    jutros prije zore, 
    ter rumena sva cvijetica 
    brala sred gore. 
       Vijenčac vila od bosilja 
    sa zlatnom žicom 
    i tratorka š njime dilja 
    spored ružicom; 
       uresila s vijencem vlase, 
    ke s pomnjom goji, 
    na kladenac ogleda se 
    kako joj stoji. 
       Tu je lijepa zamjerila 
    anđela s nebi 
    ter je mlada govorila 
    sama u sebi: 
       "Svijetle oči tko da gleda, 
    dvije Danice, 
    iz kijeh srcu pogled ne da 
    prijat tužice? 
       Tko će uživat moja lica 
    bijela, rumena, 
    iz kijeh capti sva ružica 
    luga zelena? 
       Tkomu da se drag daruje 
    celov od usti, 
    iz kijeh riješca zamamljuje, 
    kad se izusti? 
       Tko će grlit bijeli moj vrat, 
    kî diku nosi, 
    niz kî stoji prosut pram zlat 
    od rudijeh kosi? 
       Tko će na mo'e bijele prsi 
    prignut svâ lica, 
    koje jesu ljepše vidjet 
    nego ružica? 
       Prije me oči izgubile 
    svjetlos pogleda, 
    nego stara iskočile 
    da ih on gleda! 
       Prije mi lice potamnilo 
    ružom kô zene, 
    neg se komu priklonilo 
    tko nije za mene! 
       Prije mojijeh mednijeh usti 
    riječ se izgubi, 
    neg neharnu da dopusti 
    da ih poljubi! 
       Prije se grlo satvorilo 
    mramorom kami, 
    neg neharnu dopustilo 
    grlit rukami! 
       Prije potamnio vas snijeg bili 
    od mojijeh prsi, 
    neg za rados komu bili 
    ko na njih mrzi! 
       Bože, stvori tvoja krepos 
    da ovi moj ures 
    hoće uživat i mu ljepos 
    ko dostojan jes." 
 JEDNOJ MLADICI TKOJA 
    BJEŠE ZASTUPILA OBRAZ GRANICOM ČEMINA 
   
 Improvizata 
   
    Ako nebo sliku milu 
    kaže u sebi, kôm se gizda, 
    pokrivenu u svjetlilu 
    bijelijem cvijetjem drobnijeh zvizda, 
       tako neba od istoga 
    skroveno je ljepše opeta 
    lijepo nebo lica tvoga 
    drobnijem zvijezdam bijelijeh cvijeta. 
 LJUBAV CRNOČICE 
    I VESELKA 
   
    Crnočicom za diklicom 
    u svoj prvi cvijet mladosti 
    za mlađahnom djevojčicom 
    mlad uzdiše željno dosti 
       i u ljubavi za njom gori 
    tako, da sveđ bez pristanka 
    o ljeposti nje govori 
    i od nemira nejma sanka. 
       I diklicu ranom istom 
    za njim ljubav jes ranila, 
    ter u sebi mislim istom 
    ovako je promislila: 
       "Prem istinu kad bih znala 
    da ljubjeni moj me žudi, 
    njemu bih se zapisala, 
    er mi 'e draži od svijeh ljudi; 
       i gledala ja druzijeh 
    ne bih vrijednos ni dobrotu, 
    neg bih njemu svrhu svijeh 
    darovala mu ljepotu, 
       neka on je sam uživa 
    a bole se svi ostali, 
    kijeh požuda pridobiva 
    da bi mene moć imali." - 
       Ljubav, koja lasno veoma 
    bez ingvasta knjige piše, 
    miso objavi ovu objema 
    i istomači vele više. 
       Među njima tere tvrde 
    ljubežljive uzle sveza 
    i zakletvom da potvrde 
    čini oba od nebesa. 
       Sama ih može ah nemila 
    smrtna strijela rastaviti, 
    nu ne n'jedna druga sila 
    njih zakletve raščiniti. 
       I za biljeg vjekovito 
    među njima od ljubavi 
    htje da mladac cjelovito 
    ime slavno njoj objavi; 
       koji reče da Veselko 
    stavila mu je ime mati 
    i da hoće da ga tako 
    Crnočica bude zvati. 
       Rastjeli su mladi oba 
    u ljubavi pravoj vazda; 
    ma u njeko kad sta doba, 
    u potaji ljubav nasta. 
 VJERENIK OD VJERENICE 
    KAD SE DIJELI 
   
    "Nemoj - reče - moj ljubjeni, 
    ništa u srcu da te smeta; 
    pođi zbogom, ali k meni 
    povrati se brzo opeta." 
       Ne bi to riječ ku ispusti, 
    neg bi ognjena slatka strila 
    medenijeh mi kôm iz usti 
    rani dušu lijepa vila. 
       Rekoh: "Brače, doć ću ureda; 
    što prije uzmogu vratit ću se", 
    ali riječ mi dospjet ne da 
    žalos, vajmeh, plač i suze. 
       Nu zasve er mi žalos prika 
    posred usta riječ prisiječe, 
    s pomanjkanja od jezika 
    od mučanja duša izreče: 
       "Vratit ću se! strijela bit će 
    tvoja ljepos, kâ me rani, 
    kâ me k tebi pospješit će, 
    o životu moj izbrani! 
       I ako mlados mâ uzima 
    duh i bude u životu, 
    od ljubavi, na krilima 
    doć ću uživat tvu ljepotu. 
       Vratit ću se morem pače 
    mojijeh suza k tvom uresu, 
    ako od uzdah vjetri, brače, 
    leteći me ne donesu." 
 PJESAN BUGARSKA 
   
 U popa Jovana 
    do dvije djevojke: 
    jedno je Janja, 
    drugo Ljiljana. 
    Vajmeh si, Janjo, 
    na srcu rano! 
    dušo Ljiljano, 
    žalosti moja! 
       I ja pođoh popa 
    služiti Jovana 
    ni radi plate 
    ni radi hrane, 
       neg radi Janje 
    i rad Ljiljane, 
    mom srcu stravljenu 
    priljute dvi rane. 
       Bijele su kô mlijeko, 
    rumene kô ruse 
    od velje ljepote 
    svudara čuju se. 
       Služih ga potpuno 
    za dvije godine 
    rad vila, za kijem 
    srce me gine. 
       Za ljubav njihovu 
    naprćen ja hođah, 
    kô mirno magare 
    drvima, i vodah 
       što god se k nam doma 
    nositi imalo. 
    Ja za njih izmijenut 
    srce mi 'e trčalo; 
       i jutrom i pobid, 
    također večerom 
    ja za njih istrudih 
    potpunom sveđ mjerom. 
       Ali ovi zamani 
    svi trudi men' bjehu, 
    uslišit nevoljna 
    gdi me one ne htijehu. 
       Ja pitah, ja prosih, 
    kô trudi mi htijehu, 
    al' mi one nemile 
    ne daše utjehu. 
       Što kada ja vidih, 
    moj udes stah kleti 
    i kletvam nadarih 
    ovi plod prokleti. 
    Prokleta Janjo, 
    ne veće rano! 
    huda Ljiljano, 
    žalos ne moja! 
       I ončas pobjegoh 
    iz mrske tej strane 
    i s ruhom kaludrim 
    izliječih me rane. 
    Ne veće, Janjo, 
    na srcu rano, 
    ni već, Ljiljano, 
    žalosti moja! 
 ODIJELJENJE VJERENIKA 
   
    Dali ću se, moj životu, 
    ja od tebe sad dijeliti 
    i to li ću tvu ljepotu, 
    dušo moja, ostaviti? 
       Jaoh gdi tužan da obratim 
    sad nesrećne me stupaje? 
    čijem li tužan da prikratim 
    kijem se život moj skončaje? 
       Jur se dijelim i otit ću 
    u istočne rodne strane, 
    nu pri sebi sveđ nosit ću 
    tve ljeposti izabrane; 
       jur drag ures tvoga lica, 
    čijem se hrani me srdašce, 
    svud će biti mâ Danica 
    i veselo mo'e sunašce. 
       Ti si, brače, vazda bila 
    svud u tminah sunce meni, 
    ti si život moj ljubila, 
    slatki raju moj žuđeni. 
       Tako ufam sa svom moći 
    u ljepotu tvu visoku 
    da će u dne i u noći 
    ljubit mene u istoku. 
       Bez sumnje ću svud hoditi 
    i bez straha mirno dosti, 
    pokli me ćeš svud ljubiti 
    ti, žuđena mâ svjetlosti. 
       Kad na rodne dođem strane, 
    svud ću slavit, mâ gospoje, 
    tve ljeposti izabrane, 
    ke straviše srce moje. 
       Ja gdje godi budem tada, 
    svud ćeš ti moj život biti; 
    ne cijen' da ćeš moć ikada 
    iz me tužne misli iziti. 
       Razmišljat ću sveđ u sebi 
    je li slatkoj duši mojoj 
    sad ugodno da pod nebi 
    držim tužan sveđ nepokoj. 
       To li mi ćeš na to rijeti: 
    "Trudi za steć blago koje", 
    znaš li, brače, da na svijeti 
    ti si sama blago moje? 
       Nu mo'e trude i gorkosti 
    odlučit ću tužan tada 
    sve na slavu tve ljeposti, 
    kâ životom mojijem vlada. 
       Ino t' veće ne govorim, 
    drag životu srca moga, 
    neg u ognju da sveđ gorim 
    cijeć uresa draga tvoga. 
       A nosit ću, mâ svjetlosti, 
    svud pri sebi tvoje ime, 
    i ti kadgod cijeć milosti 
    da daj míslim pohodi me. 
       Ja se, brače, već otpravljam 
    od ljeposti rajske tvoje, 
    ali s tobom sad ostavljam 
    dušu, život, srce moje. 
       Zbogom, dušo mâ ljubjena, 
    zbogom, drago me srdašce, 
    zbogom, vilo mâ žuđena, 
    zbogom, svijetlo me sunašce! 
 VILI LJUBJENOJ 
   
    Za uteći plam ljuveni 
    na daleke bježim kraje, 
    nu zaludu, vajmeh meni! - 
    stiže ljubav - krilata je! 
       Kud god idem, svud svakako 
    slijedi ljubav mene u meni; 
    smrtnu u bedri nosi tako 
    strijelu ljeljen izranjeni. 
       Gdi godi sam, tisućkrati 
    s tebe umirem, mâ ljubjena! 
    svud mi čini uzdisati 
    tvoja slatka uspomena. 
       Sred srca mi uzidana 
    lijepa slika tvâ boravi, 
    zlatnom strijelom udjeljana 
    silna boga od ljubavi. 
       Tko te vidi, tkoga rani 
    jednom rajska tvâ ljepota, 
    što se brani? sve zamani 
    robovat je do života! 
       Strijela 'e pogled tvoj ljuveni, 
    verige su zlatni prami; 
    rob sam uvik, vajmeh meni, 
    među ranam i uzami; 
       rob sam, ali lijepe vile - 
    to je slava službe moje; 
    lijepe vile, nu nemile - 
    to me uzroči nepokoje. 
       Ako lijepa, zašto huda? 
    ako huda, zašto draga? 
    Ne znam, nu si meni svuda 
    kako lijepa tač neblaga. 
       Taka ljepos s takom ćudi 
    nije podobno da pribiva! 
    ili manje lijepa budi 
    ili većma milostiva. 
       Lijepa 'e bila i Venere, 
    pače od lijepijeh izgled pravi; 
    nu jednako bi bez mjere 
    lijepa i blaga u ljubavi. 
       Trojanski oganj, lijepa Elena, 
    lijepa Jole slavna uvike 
    i u prednja taj vremena 
    glasovite svekolike - 
       svekolike ljubile su 
    i živjet će zato u slavi; 
    neharna je svom udesu 
    ljepos kâ je bez ljubavi. 
       Dali sama ti na sviti, 
    čudo, nakaz od ljeposti, 
    tako hoćeš čudo biti 
    glasovite nemilosti? 
       Nu u srcu čini mi se 
    ljuveni mi bog govori: 
    "Dospjej korit, ustavi se; 
    krivina su tvo'i prikori. 
       Tko zna da i lijepa tvoja 
    na izgled vilâ i božicâ 
    huda ostavi djela svoja 
    i smili se ljubovnica? 
       Stavnu službu ljubav prosi 
    i ufanje stanovito: 
    ljubi, ufaj i podnosi, 
    služi i moli vjekovito. 
       Stanac kami najposlije 
    nepristajna kap udube: 
    s česta udarca najvrlije 
    vidio sam pasti dube. 
       Da, i srca lijepijeh vila 
    na svrhu će pridobiti 
    nepristajnijeh suza sila 
    i uzdasi vjekoviti." 
 VILI NEHARNOJ 
   
    More ore, sije žale 
    a hita vjetar plah, 
    ufanja i hvale 
    tko stavlja u ženah. 
       Žena je zle ćudi 
    krepka stât ne može: 
    ljudi su prem ludi, 
    kî se njoj podlože. 
       Vijenac se njoj vije, 
    i tad se oholi, 
    čovjeka kad zbije 
    i kad mu odoli. 
 RADMIO SVJETUJE LJUBMIRA 
   
 Svjetovaše pridragoga 
       Radmio pastijer druga svoga, 
    gdje se bješe pri kladencu 
       sasto š njime dublja u sjencu: 
    "O Ljubmire, tve ljuveno 
       što ti 'e lice priobraženo 
    u proljeće tvoje bilo 
       kako u ruse rumenilo, 
    a u blijedu tvomu licu 
       samo gojiš sad ružicu? 
    Vinograd si vas posjeko, 
       psi ti pusto loču mlijeko, 
    koštravu ti njiva plodi, 
       u ništa ti ljeto othodi; 
    pčele ti se već ne roje, 
       neplodno je stado tvoje; 
    pšenicu ti mravi plijene 
       sred livade nepožnjene; 
    dublje ti je posječeno, 
       voće raste neohaštreno; 
    stadu njegda pridragomu 
       vuk je sada pastijer tvomu; 
    druzi u stane svoje vuku 
       tvoju stoku, tvoju muku. 
    Izgledaj se kako radi 
       okon njive Ljubmir mladi! - 
    Vinograd je druzijem hrana, 
       zgrada 'e tebi neokopana. 
    O Ljubmire, o Ljubmire, 
       evo t' božje i me vire - 
    skoro ćeš se htjet kajati, 
       a vremena neć imati!" - 
    Odgovor mu Ljubmir ne da, 
       kroz oko ga neg pogleda: 
    "Ljubica je - reče - kriva 
       svemu temu, i sve uživa; 
    ja je ljubim i ljubit ću, 
       za nju život izgubit ću, 
    ostalo ću sve pustiti, 
       a samo ću nju ljubiti." 
 GOSPOĐI MARI BOŽDAREVOM 
 KÂ POSLIJE BÎ UDATA ZA GOSP. BRNJU ŠPALETIĆA, U KÔM PJESNI IGRA S ONOM RIJEČIM BOŽDARI 
   
    Lijepa vilo tkôj zapiso 
    moj se život, duša moja, 
    da robuje ma ti miso 
    sred ufanja, sred pokoja; 
    tvo'i su uresi božji dari, 
    ah, mâ lijepa, za me mari! 
       Tve su oči nebu slika, 
    kô tvâ ljepos nebeska je, 
    gdje sunčana vedra dika 
    stanovati ne pristaje; 
    tve su oči božji dari, 
    ah, mâ draga, za me mari! 
       Čelo srednje, gdje primila 
    zora prosu sve nje urese, 
    gdje od ruka hitra sila 
    s tvôm ljeposti natječe se; 
    tve je čelo božji dari, 
    mâ ljubjena, za me mari! 
       Nos malahan licu tvomu 
    nemalahan ures čini 
    momu srcu stravljenomu, 
    o životu moj jedini; 
    nos je u tebe božji dari, 
    mâ jedina, za me mari! 
       U obrazu tvomu stavna 
    ružica se sveđ rumeni, 
    ali silna al' naravna, 
    od istine draža meni; 
    obraz tvoj je božji dari, 
    mâ žuđena, za me mari! 
       Usti male, tkoje valja 
    rijet da se u njim ljubav krije, 
    otkle iz suda od koralja 
    neizrečeni med se pije; 
    tve su usti božji dari, 
    moj životu, za me mari! 
       Ah da mi je pčelom biti, 
    da iz prilijepa usna tvoga 
    božanstvenu slas ispiti 
    mogu od meda ljuvenoga! 
    tve su usni božji dari, 
    dušo moja, za me mari! 
       Usti, ke su me požude, 
    grob ljuveni, smrtne rane, 
    ah da mi u nje dano bude 
    ukopati usti us'jane; 
    tve su usni božji dari, 
    srce moje, za me mari! 
       Kosi plave kako i lice 
    u oblaku zlatnu stoje, 
    s kijem se duše ljubovnice 
    zapljenjuju, trave i svoje; 
    tve su kosi božji dari, 
    mâ razbludo, za me mari! 
       U licu se tvomu pazi 
    drag perivoj, slatko stanje, 
    gdje su vjetric moji uzdasi, 
    plač kladenac, trave ufanje; 
    tve je lice božji dari, 
    moj pokoju, za me mari! 
       Drag perivoj gdje vidi se 
    ljubav stati za stražnika, 
    gdje na cvijeću rumeni se 
    krv ranjena ljubovnika; 
    tve je cvijeće božji dari, 
    mâ gospoje, za me mari! 
       U licu ti primaljeće 
    lijepijem darim lijepo cavti, 
    po kom stere rajsko cvijeće 
    sila, ljepos i narav ti; 
    tve 'e proljeće božji dari, 
    mâ kraljice, za me mari! 
       U prsijeh ti jesen hrani 
    voće i diku neprošastu, 
    gdje se uživa plod snježani, 
    gdje prislatke dunje rastu; 
    tve su prsi božji dari, 
    mâ božice, za me mari! 
       Sred srca ti neharnoga 
    zima gorki led prostire, 
    pokli bježiš vjerna od tvoga, 
    koji za te željno umire; 
    tve je srce božji dari, 
    sunce moje, za me mari! 
       Ljeto očima tvijem čin ište, 
    prid kijem život moj izgara, 
    kijem ti činim svetilište 
    od ljubavi vrh otara; 
    tvo'i su plami božji dari, 
    zoro moja, za me mari! 
       Od tve dike božanstvene 
    ovo vidjeh, hvalih ovo, 
    dušo od duše me stravljene, 
    kôj se život moj darovo; 
    tve su dike božji dari, 
    mâ Danice, za me mari! 
       Ako žudiš bit hvaljena, 
    da tvôj hvali slike nije, 
    otkri' mjesta tvâ ljuvena, 
    kâ zavidno ruho krije; 
    sve su u tebi božji dari, 
    nebo moje, za me mari! 
       Svaku stranu tve livade 
    ukazat mi, ah, ne krati, 
    er me čut ćeš željno tade 
    u ove glase zapjevati: 
    kî su ovo božji dari, 
    o moj raju, za me mari! 
       Ako mi si ugrabila 
    duh i život, dušo draga, 
    evo t' moga mrtva tila: 
    gdje ti hoćeš, ukopa' ga; 
    gdje su pravi božji dari, 
    ah nemila, za me mari! 
 PITA SE PROŠTENJE U ISTE GOSPOĐE RASRČENE CIJEĆ PREDNJE PJESNI 
   
    O gospođe lijepa, koja 
    zanosiš me slatko odviše, 
    u kôj žive, po kôj moja 
    uzdišući duša izdiše, 
    u kojoj je mâ najveća 
    rados, pokoj, mir i sreća. 
       Tvoja osveta zatočnica 
    sa mnom tužnijem mira neće, 
    neg iz neba tvoga lica 
    na me smrtnu munju izmeće, 
    da me shara, sprži, umori 
    trijes od trijeska vrl'ji i gori. 
       Čijem me strijelja, čijem me ranja 
    pogled, glasnik tvoga gnjiva, 
    kî za smesti moja ufanja 
    šlješ pogledu mom protiva, 
    čijem iz čela tvoga izlijeta 
    na moj poraz teška osveta. 
       Evo t' padam na koljena 
    i prid tobom sklanjam lice: 
    uzmi osvetu, mâ ljubjena, 
    mâ gospođe, mâ kraljice, 
    kâ od mene harač uze - 
    srce njekad, sada suze. 
       Uzmi osvetu, moj pokoju, 
    tvoju ispunit želju ustani: 
    momu u srcu sliku tvoju 
    smionom rukom željno rani. 
    Evo t' srca, evo t' prsi, 
    mojom krvi moj grijeh smrsi! 
       Eto u gorkoj krivac smeći 
    ištem milos, mâ jedina, 
    ako milos može steći 
    neizmjerna mâ krivina; 
    ištem milos, mâ pridraga, 
    pokli 'e ljepos sveđer blaga. 
       Ištem milos, da odoli 
    mâ smrt srećna tvôj osveti, 
    kad s uzroka lijepa toli 
    budem život moj dospjeti, 
    kad tve osvete momu uzbudu 
    grijehu plata, lijeci trudu. 
       Nu ako ti si, mâ gizdava, 
    kojom živem duša samo, 
    duša vik nam smrt ne dava, 
    od ke život svi primamo; 
    mrtvu tijelu ona živa 
    vlas živuću udahnjiva. 
       Ako od sunca svijetlu diku 
    tvoje rajsko lice hrani, 
    smrtnu tamnos znaj da viku 
    ne porađa zrak sunčani; 
    pače on svjetlos svijetu odi 
    u dohodu svom dovodi. 
       Ah životu moj ljubjeni, 
    moja dušo, sunce moje, 
    nemoj jače plačnu meni 
    prilagati nepokoje, 
    ako krivcu kî se kaje, 
    krivina ista pedepsa je. 
       Pedepsa mi grijeh isti je 
    od pedepse teži sada; 
    er pedepsa proć umije, 
    nu krivina ne nikada, 
    koja vajmeh po sve vrijeme 
    svôm spomenom ranjat će me. 
       A nada sve smrtne vaje, 
    ke dostojim s grijeha moga, 
    meni boles najveća je 
    s tvoga lica osvetnoga, 
    videć poraz u njem sada, 
    gdje mâ rados bî njekada. 
       Pokli, vajmeh, kî se zače 
    gnjiv pravedan srcu u tvomu, 
    strijela 'e huda, trijes je pače, 
    pače smrt je srcu ovomu, 
    da sred gorka nepokoja 
    mre ne umiruć duša moja. 
       Ako ti si, mâ gospoje, 
    nebeskomu slična uresu, 
    ako nebu vedrom tvoje 
    oči lijepe prilike su, 
    ako ishodi zora bijela 
    iz istoka tvoga čela, 
       oblak srdžbe tve mi uzroči 
    groznijeh suza daž smućeni; 
    gnjivan pogled iz tvijeh oči 
    vedra iz neba trijes je meni, 
    a iz čela se tvoga otvora 
    meni tamnos, druzijem zora. 
       Ah što velim? zora i meni, 
    lijepa moja, tve je čelo, 
    nu mi otole dan žuđeni 
    ne sja i sunce me veselo; 
    a i da sine, plač mi brani 
    moć uživat zrak sunčani. 
       Zora 'e meni, nu ne zora 
    kâ slavicim zvana ustaje, 
    kâ iz rajskijeh hodeć dvora 
    navjesnica sunčana je 
    prosipljući svoga iz krila 
    plodne ruse, cvijetja mila; 
       zora 'e kâ se često glasi 
    kroz cviljenje moje ljuto, 
    kôj su vjetric moji uzdasi, 
    cvijetje ufanje, nu svenuto, 
    rosa trudi kî me u vaju 
    grozne u suze rastapljaju. 
       Oblak, kî mi sunce krije, 
    sunce, u plač me ke raščina, 
    plač, kojemu slike nije, 
    slika od smrti, smrtna tmina 
    tvoj je pogled rasrčeni, 
    mâ prilijepa, tužnu meni! 
       Prije oblaka grom me opsine, 
    prije groma trijes me udara, 
    prije me trijeska smrt ukine, 
    prije smrti me boles shara, 
    suze utope, jadi ustrile 
    kroz poglede tve nemile. 
       Prosti i naprijed srdžbi ne da', 
    prosti onomu, vajmeh, prosti 
    kî sve zloće sam spovijeda 
    prid pristoljem tve ljeposti, 
    prosti i na moj grijeh prihudi 
    veća od grijeha milos budi! 
       Vidim da je sve zamani! 
    nije milosti, vajmeh, nije; 
    tve prilijepo cvijetje hrani 
    za me u sebi ljute zmije, 
    pokli, vajmeh, moj daleče 
    svaku milos grijeh pritječe. 
       Ah nebesa, ah namjero 
    nenavidne hude sreće, 
    ah nestavno moje pero, 
    ah me pjesni tašte odveće, 
    zaplatiti sad vi ćete 
    moje zloće, nje osvete! 
       Raskidene na sto dila, 
    hude knjige, jur pođite, 
    ke vašega sred crnila 
    me bolesti bilježite, 
    neka i vami mira nije, 
    čijem vas vihar silni uzvije; 
       poplesane, razmetnute, 
    po svijem stranam raznesene 
    svjedočite tuge ljute, 
    ke raznose gorko mene, 
    da se u vami vidjet bude 
    smrtni biljeg me osude! 
 LOPUĆKA MARE S IGALA 
   
 Lopućka Mare s Igala 
       gruje je često ribala, 
    u mrežu joj ih gonjaše 
       majka kâ š njome vladaše. 
    Budući Lopud pustile, 
       po kom su dosta lovile, 
    dođoše u grad sred Place 
       za lovit grajske zubace. 
    Videći gnile iz mreže 
       velici njima da bježe, 
    vrgoše na odmet udicu 
       za lovit svaku ribicu, 
    kâ im se vrlo zadjede 
       za frašku Luje susjede 
    kâ isti zanat tjeraše 
       i na odmetac ribaše. 
    Otuda sreća vesela 
       Frančeza s lanom iznijela; 
    i tako Frančez gizdavi 
       sve gnile mreže napravi. 
 ISPOVIJES POKORNA 
   
    Na dan, u kî plačuć svoga 
    stvoritelja smrt nemilu 
    zrake uresa skri vedroga 
    žarko sunce u tamnilu, 
       lijepa moja pokajana, 
    oblijevajuć suzam lice, 
    dođe u crkvu raskosana 
    među ostale pokornice; 
       sta naricat sve plahosti 
    i kajat se uzdišući, 
    paček smrtno od žalosti 
    boleći se, izdišući; 
       redovniku pak prid noge 
    pade nica roneć suze, 
    i povijedat grijehe mnoge 
    na ovi način plačna uze: 
       "Oče, koga vlas velika 
    na pristolje tuj postavi 
    i za svoga namjesnika 
    bog na zemlji nam ostavi, 
       da ovčice pobjeguće 
    pod krilo se tvoje kupe 
    i s oblasti tve moguće 
    raj s pokorom ištu i kupe. 
       Samomu se bogu momu 
    ispovijedam i š njim tebi 
    kâ u krilu pričistomu 
    zače sina kralja od nebi; 
       još i tebi drugi kî si 
    góri od prvijeh, kijeh u raju 
    u najbliži kor uzvisi 
    bog, da š njime uživaju; 
       i tebi kî posred rijeke 
    od Jordana njegda opláka 
    božje čedo, ke sja uvijeke 
    gdi ćajko i duh, jedna 'e zraka; 
       i tebi kî primi od boga 
    ključe od pakla i od raja, 
    pastijer stada od vjernoga, 
    zasve er meštra triš zataja; 
       i tebi ko'i vjeru pravu 
    njegda izide za satrti, 
    a izgubi istu glavu 
    za branit je pak do smrti; 
       i svijem vami kijeh bog obra 
    za dvorane vjerne svoje, 
    da uživate vječna dobra, 
    i tebi, oče duše moje; 
       er sagriješih teško dosti 
    s mislim, riječim i djelima, - 
    ti veliki moj grijeh prosti 
    i svrh mene milos ima'. 
       Ljepos ova kâ me resi, 
    kôm se dičim ponosita, 
    mnim da 'e slika od nebesi 
    i božanstva da se hita, 
       čim me moji ljubovnici, 
    zatravljeni s lica moga, 
    drže, vjerni podložnici, 
    za božicu i za boga; 
       i ljeposti môj harače 
    od njih srca prikažuju, 
    svetilišta vjerna pače 
    prid moj otar postavljaju. 
       Tijem mâ ljepos česarica 
    od srca se može rijeti, 
    pače ugodna ubojica, 
    kôj robuje svak na svijeti. 
       Usti ove me u mene 
    dažde od riječî medne rose, 
    ke nevidom srca plijene 
    i stravljene duše odnose. 
       A vesele svijetle oči 
    sjaju - jasne dvije Danice! - 
    pače sunca od istoči 
    ke mi resi vedro lice. 
       Svaki pogled njih veseli 
    toli smrtno srca travi 
    i trenuće svak' ustrijeli, 
    da u nijednoj lijek nije travi. 
       Ruke iste smrt prihudu 
    pod bjeloćom kriju i nose 
    svijem kî za njih tužnu osudu 
    u sužanstvu svom zanose. 
       Ah kolikrat zabranjene 
    gledala sam ljubovnike 
    gdi gledaju oni mene 
    razmišljajuć moje dike, 
       željne uzdahe podižući, 
    kršeć s mukom ruke oboje, 
    na me okom strijeljajući 
    prem liposti željni moje, 
       jeda bi im čes kadgodi 
    mene i sreća odlučila 
    ali milos kojugodi 
    ja ukradom dopustila. 
       Bez nijedne ja milosti 
    česarica i gospoja 
    svijeh plač čujah s neharnosti 
    i ostavljah bez pokoja. 
       Ako prsi me snježane 
    koprenom su pokrivene, 
    gledah svud i na sve strane 
    gdje se sahne, mre i vene. 
       Ako li bi koji dio 
    po velikoj kogod sreći 
    bez koprene kad vidio, 
    gledah gdje on mre želeći. 
       Obrve su mo'i lukovi, 
    pogledi su moje strile, 
    smrtni nalip mo'i celovi, 
    riječi moje vezi i sile. 
       Tko me vidi, sahne i blidi, 
    tko me gleda, mre bez reda, 
    a tko žudi ter se svidi, 
    gine s moga on pogleda. 
       Pače od mene promisliti 
    nije ino neg očito 
    dušu i srce podložiti 
    u sužanstvo vjekovito. 
       Ovi vlasi trijeba 'e riti 
    ili uz lice raspušteni, 
    u rudeže ili sviti 
    ili cvijećem urešeni. 
       Ako pojem slatke pjesni, 
    u ke kîgod - a zaludu! - 
    slaga tužne sve ljuvezni 
    i proklina čes prihudu; 
       ali ako hitra i znana 
    slatke od lire skladne u žice 
    ruka udara mâ snježana, 
    kô čine ine zgar božice, 
       tužni moji ljubovnici 
    dušom mojom svi dihaju, 
    zatravljeni svikolici 
    pjesni moje uživaju, 
       i u srcu vele svomu: 
    "Ovake su pjesni u raju!" 
    u mom licu andioskomu 
    raj, ludujuć, razmišljaju. 
       Kad l' u kući zatvorena 
    lijepe odjeće moje spravljam 
    i svitom se zamišljena 
    poslujući ja zabavljam, 
       razlicijem na razlike 
    toli vezem ja svilama 
    svijetla ruha na prilike 
    mojijem istijem ja rukama; 
       il' istrizam po kopreni 
    bilijem koncem svako cvijeće 
    na košulju, a na meni 
    noseć bijelo primaljeće, - 
       kako lipir oko svijeće 
    vrte se oko dvora moga, 
    jeda otkud zrak isteče 
    lica moga sunčanoga. 
       Jedan drugom paka veli: 
    "Ah kako se željet čini! 
    O sunašce, razveseli 
    duše naše u vedrini! 
       Sini, o zoro lijepa i draga, 
    tvu ljepotu ukaž' veće; 
    kô si lijepa, budi blaga: 
    s ljepotom se zla ćud neće. 
       Što je grubo - to se krije, 
    i očima što 'e mrzeće: 
    tvâ lipota razlog nije 
    da se brani vidjet veće." - 
       I ohola môm ljeposti, 
    š njom se dičim i zabavljam, 
    tuđe tužbe i žalosti 
    vik na pamet ter ne stavljam. 
       Tako da sam ubojica 
    i uzrok mnozijem hude od smrti 
    i dostojna nesrećnica 
    da i mene bude strti! 
       Ovo su, oče, grijesi moji 
    za ke u pako osuđena 
    duša moja bit dostoji, 
    ako nije odriješena. 
       Ti se umoli prid višnjime, 
    da njegove cijeć milosti, 
    kad tvâ oblas odriješi me, 
    velike mi grijehe prosti." 
 OSVADA POKAJANA 
   
    O prislatki moj životu, 
    o žuđena mâ ljubavi, 
    ne daj da mre, jaoh, tko slavi 
    andiosku tvu ljepotu. 
       Ranjeno je srce moje 
    kroz drag ures tvoj jedini; 
    dušo, milos meni učini 
    da sveđ gledam lice tvoje. 
       Dopusti mi, slatki raju, 
    drag uživat ures mili, 
    u ljuvenom dočim sili 
    tve ljeposti meni sjaju. 
       Čemu 'e ljepos tvâ gizdava 
    i ljuveni cvijet mladosti, 
    ako uresa tvoga slava 
    ima život bez milosti? 
       Dali, vajmeh, o prihuda, 
    tim se ljubav mâ odvrati? 
    to je plata mojijeh truda 
    koju ufah dočekati? 
       To li moje lijep dar suze 
    sad su ovi dočekale, 
    bez pristanka koje su se 
    grozno za te prolijevale? 
       To li ovako ti ostavi, 
    jaoh, jednoga kî za tebe 
    i cijeć tvoje kî ljubavi 
    sam ostavi tužan sebe? 
       Ja za zdravlje molih tvoje, 
    a ti mene hoć karati? 
    to li ovako suze moje 
    i me trude neć poznati? 
       Ja te hvalih, ja te slavih 
    od istoka do zapada 
    i vijeku te ne ostavih, 
    a ti ostavi mene sada. 
       Ja darovah tvôj ljeposti 
    vas moj život, a ti meni 
    puna svake nemilosti 
    davaš nemir neizrećeni. 
       Nemoj cijenit, o nemila, 
    da od višnjega zgara s nebi 
    za činjenja tvâ himbena 
    neće doći plata tebi. 
       O neumrli bože, koga 
    desnica je jaka toli, 
    čuj ovoga nesrećnoga 
    kî te sa svijem srcem moli: 
       "Pošlji osvetu oštru zgara, 
    ne podnesi, bože, ovoga; 
    ili nebo i svijet shara', 
    ne sakrati suda tvoga!" - 
       Ali vajmeh, što ovo velim? 
    jaoh, ali sam izvan sebe? 
    slatki raju, ja ne želim 
    ino negli mirnu tebe. 
       I prije se oči moje 
    vječnijem mrakom zatvorile 
    negli drugu, mâ gospoje, 
    izvan tebe obljubile. 
       Vjerno ufam u tvu milos 
    da me nećeš ostaviti, 
    er nemila nije tvâ lipos 
    za ljubav me umoriti. 
       Utoliko, moj životu, 
    ne brani mi dat vidjeti 
    da daj u snu tvu ljepotu, 
    s kojom živem ja na svijeti. 
       Gdje nije sunce sred nebesa, 
    ti isteci, sunce moje, 
    i dragoga puna uresa 
    objavi mi zrake tvoje; 
       da noć, kâ mi vid zaslijepi, 
    odijeli se i uteče, 
    kad primili i prilijepi 
    tvojijeh oči zrak isteče. 
       Hodi, hodi, razlog prosi 
    mom pogledu da se ukaže 
    ispod zlata rudijeh kosi 
    sunce od sunca vele draže. 
       Hodi, hodi, ne stoj veće, 
    zatočnice me ljubavi, 
    i za smirit moje smeće 
    rajski pogled tvoj mi objavi. 
       Hodi, hodi, već se pusti 
    na celove dragu tvomu, 
    kî će tvojijeh posred usti 
    grob iznaći duhu svomu. 
       Ah koje ćeš slasti mile 
    u mom krilu uživati, 
    kad razbludne tvoje strile 
    meni ljubav tvâ odvrati! 
       Zbogom dakle, dobro moje, 
    zbogom, dragi moj životu, 
    smiluj mi se, mâ gospoje, 
    kroz svu rajsku tvu ljepotu. 
 POČETAK SJEDINE 
    NJEGOVE GOSPOJE 
   
    Vidim vrhu zlata tvoga 
    plame od srebra - nuti sreće! - 
    i od snijega pribijeloga 
    i ti zimu ćutiš veće. 
       Slab moj oganj i nejaki 
    nije manji neg je bio; 
    pod pepelom tako jaki 
    gori kako Munčibio. 
       Nu unutrnje razmišljati 
    lijepe dijele pomnja mâ je, 
    od dobiti vidim ja ti 
    zdrelijeh ljeta biljeg da je, 
       vjere krepke srca moga, 
    čâs i dika me ljubavi 
    i od ognja ljuvenoga 
    me žerave pepeo pravi. 
 
 
 SALTIJER SLOVINSKI 
    (Izbor) 
 PJESAN III. 
   
    "Ah čemu su, kî me more, 
    gospodine, uzmnoženi? 
    Vidim mnoge me zlotvore 
    gdi se dižu suproć meni; 
       zasjednikâ broj mnogi je, 
    kî môj duši vele općeno 
    da u ruci tvojoj nije 
    nje spasenje postavljeno. 
       A ti sâm si, gospodine, 
    moja slavo, moj pokoju, 
    kî me primaš iz visine, 
    koji uzdižeš glavu moju." 
       Mojijem glasom žalosnime 
    vapih tako k privišnjemu, 
    a on tajčas usliši me 
    svete iz gore gdi 'e stan njemu. 
       Zaspah, pokli tvâ straža me 
    ušikala gojno i milo; 
    ustah, pokli primila me 
    tvoja pomoć, bože, u krilo. 
       Tijem i mnoštvo da me opkruži, 
    srce moje predat neće; 
    podigni se, tvu vlâs pruži, 
    slobodi me tužna veće. 
       Tvrdo udari svijeh kî gredu 
    bez uzroka na me prvi; 
    i da reže, a ne ujedu, 
    grešnicima zube smrvi. 
       Sva spasenja, sve pomoći, 
    bože, tvojijeh slaze iz rukâ, 
    a blagoslov tvoj će doći 
    vrh vernoga tvoga puka. 
       Slavnom trojstvu, kud dan sviće, 
    budi slava pričestita, 
    kakva 'e bila, jes mu i bit će 
    sva vremena vjekovita. 
 PJESAN VI. 
   
    Ustavi se, bože, ustavi 
    u rasrdžbi karat mene 
    i me zloće nebrojene 
    u tvom gnjijevu ne zabavi. 
       Ah za milos čin' da umine 
    nemoć bolne me gorkosti; 
    ah smetene viđ me kosti 
    ter me izvidaj, gospodine! 
       Viđ mu dušu gdi uze harat 
    zled priteška skrovne smeće; 
    tvoja osveta, jaoh, dokle će, 
    dokle, o bože, na me udarat? 
       Obrati se k meni i prosti, 
    sahrani mi dušu veće; 
    izbavi me sej nesreće, 
    zaklinam te tvôm milosti. 
       Er smrtnoga sred nereda 
    nejma tvoje uspomene: 
    i sred peći nije pakljene 
    tko tve ime pripovijeda. 
       Plakah dosle, nu i odsada 
    neću ustavljat plač na licu; 
    prat ću suzam mu pernicu 
    po sve noći s gorka jada. 
       Od bojazni potamnio 
    moj pogled je prid tvo'em gnjivom 
    i prid svakom suprotivom 
    oslabio sam i ostario. 
       Stani od mene svak ponase 
    tko krivinu ljubi i stvara, 
    er usliši višnji odzgara 
    plača moga tužbe i glase. 
       On milosno primi od mene 
    smjerne molbe i odluke, 
    i gospodin prostrije ruke 
    na molitve me snižene. 
       Nek se, tko god na me ustaje, 
    velmi smuća, stidi i trne 
    i tutako natrag svrne 
    zasramljene svo'e stupaje. 
       Čas, blagosov, slava i hvala 
    daj se trojstvu privišnjemu, 
    kâ dava se, kâ 'e davala, 
    kâ davat će sveđ se njemu. 
 PJESAN VIII. 
   
    Gospodine, kî sve vrime 
    nas mudrime 
    vladaš zrakom znanja tvoga, 
    čudno ti je nada svime 
    tvoje ime 
    po državah svijeta ovoga! 
       Zlatnijem krilim prosvijetliše 
    i prikriše 
    zemlju, o slavni gospodine, 
    ter od neba vele više 
    uzletiše 
    tvojijeh slava veličine. 
       Pače, nek bi jur pristale 
    sve zahvale 
    kijem se osvetni diči pakô, 
    mliječna usta djece male 
    na tve hvale 
    podigo si i potako. 
       Gledam, gledam (ah čudesa!) 
    tvâ nebesa 
    ruke tvoje hitra dila, 
    zvijezde ohole s vedra uresa 
    i iz ničesa 
    stvoren mjesec pun svjetlila. 
       Tijem, što 'e čovjek, da sveđ ima 
    nad inima 
    u spomeni tvojoj mjesto?, 
    Što je umrli, da tvojima 
    milostima 
    pohodiš ga toli često? 
       Ti si njega blag i mio 
    ponižio 
    rajskijeh dvoran malo manje; 
    slavom ga si ti krunio 
    i uznio 
    tvoga stvora na vladanje. 
       Pod noge si vrgo svoje 
    ti sve što je 
    s mirnijem ovcam krotkijeh stada 
    i živuće s tijem svakoje 
    skupno koje 
    pase plodnijeh vrh livada, 
       s brzijem jatim letuštijeme 
    ribe nijeme, 
    kijeh vodeni jaz zatvora, 
    ke putima studenijeme 
    svako u vrijeme 
    šetaju se sinja mora. 
       Bože, o bože naš prisveti, 
    kom živjeti 
    svako bitje držano je, 
    ah čudno ti siva i leti 
    po svem svijeti 
    nedohitno ime tvoje! 
       Ocu i sinu bud' podana 
    slava izbrana; 
    budi i duhu, kî raj vlada, 
    kakva njima s prvijeh dana 
    bi davana, 
    poda' im se sveđ i sada. 
 PJESAN XVI. 
   
    Bože, usliši pravdu moju, 
    mu razumjej molbu odzgara; 
    mu molitvu slišaj, koju 
    šljem ti iz usni bez privara. 
       Nek zlotvore moje i mene 
    sudi slavno lice tvoje, 
    i tve oči božanstvene 
    neka vide što pravo je. 
       Ti znaš dobro da krivine 
    u mom srcu naći nije; 
    kušo si ga, gospodine, 
    što si mogo pomnjivije. 
       Kušo si ga i u noći, 
    da u tmini grijeh ne skriva; 
    kušo si ga sa svom moći 
    plamom jacijeh suprotiva. 
       Er ne samo da prignuti 
    ne htjeh dušu na grijeh hudi, 
    nu se ustručah spomenuti 
    i besjedom grijehe od ljudi. 
       I cijeć riječi tvojijeh usti, 
    kijem mi obeća raj u plati, 
    nikad stupaj moj ne pusti 
    trudne pute tve čuvati. 
       S toga uzroka i odsade 
    uzdrži me po tvom putu, 
    neka stupaj moj ne pade 
    u pakljenu propas ljutu. 
       K tebi, o kralju svijeh najviši, 
    vapih, er se sveđ mi umoli; 
    ah me i sada riječi usliši 
    i tve uši prigni doli. 
       Ti, kî ufanjem, tko te scijeni, 
    braniš tugam prid najtvrđijem, 
    čin' da tvojijem prema meni 
    svijet se čudi milosrđem. 
       Zatoj molim tvu desnicu, 
    od svijeh, kî se njoj opiru, 
    da me, od oči kô zenicu, 
    neockvrnjenom čuva u miru. 
       Zasjeni me, o mâ slavo, 
    tvoje obrane srećnijem krili 
    isprid zlobnijeh, kî nepravo 
    mnokrat me su ponižili. 
       Oni život moj njekada 
    opkružiše, da zarobe 
    bijesni i kako žirna stada 
    u brlogu tusti od zlobe. 
       Glasom vapeć slobodnime 
    svaki na me što ne izreče?! 
    ter obujmi, da strati me 
    ter me izagna nadaleče. 
       Svaki zloće pun i bijesa 
    prignu oči na tle doli, 
    za ne pazit put nebesa 
    i tvoj vidjet trijes oholi. 
       Oni srcem podbiše me, 
    regbi spravni na plijen lavi, 
    koji iz hridja potajnijeme 
    okom preže lov krvavi. 
       Ustan', bože, na onega 
    kî nad inijem na me mrzi; 
    prije vremena satri njega 
    i na zemlju ružno vrzi. 
       Protivnicim tvo'im ugrabi 
    mač, proć meni kî njim' poda, 
    iz njih ruke nek prišla bi 
    opet k meni mâ sloboda. 
       Po životijeh njih smionih 
    prostri ubojni tvoj bič vrli; 
    daleko ih drž' od onih 
    kî su za te svijetu umrli. 
       Viđ gdi utroba puna 'e svima 
    zlata, u rudah ke si skrio; 
    djecom plodni, pušta'u njima 
    po svo'oj smrti blaga dio. 
       A ja od pravde s blagom drazim 
    prid tve rajsko lice doć ću, 
    i kad slavu tvoju upazim 
    nasitit se potpuno ću. 
       Trojstvu u tvomu, vječni bože, 
    od nas primi slavu i diku 
    kâ bi, kâ jes, kâ ne može 
    n'jednom vlasti dospjet viku. 
 PJESAN XXIV. 
   
    Kroz goruće uzdisanje, 
    bože, uzdigoh dušu k tebi, 
    i budući ti me ufanje, 
    bit zasramljen neću u sebi, 
    ni će molba mâ skrušena 
    odstupiti neuslišena. 
       Ne daj zlobnijem, ah, dovijeka 
    nevoljom se môm smijati, 
    er tko tvoju pomoć čeka, 
    znam da smeten nejma ostati 
    i žaliti bez zahvale 
    suze svoje zaman pale. 
       Smeten osto pače i plako 
    izgubljene trude svoje 
    tko, djelujuć sveđ opako, 
    taštom svijetu robovo je, 
    što za steći svo'im trudima 
    razmi platu vjetra i dima! 
       Tvoje drume neockvrnjene 
    ukaži mi, gospodine, 
    na me želje ponižene 
    put objavi vječne istine; 
    tvôm istinom upravi me, 
    tvojijem znanjem prosvijetli me. 
       Tebe, er ti si me spasenje, 
    sveđ izgledam vapeć: "Prosti! 
    Ne zabudi tve smiljenje 
    i od vijeka tve milosti; 
    spomeni se da 'e bez broja 
    i bez mjere blagos tvoja. 
       Me mladosti raspuštene 
    vrz, nerazbor u nescjeni, 
    milosrdno ter se od mene 
    cijeć dobrote tve spomeni, 
    i viđ, ne što bih njekada, 
    neg prid tobom što sam sada." 
       Slatko 'e srce u dobromu 
    našem ćaćku s umrlima, 
    čijem put pravi nije mučno mu 
    istijem kazat grešnicima 
    i njih na svoj zrak privesti 
    gnusne iz tmine od nesvijesti. 
       A negoli da svo'e vjerne 
    mudro ne bude uputiti 
    i uvjedžbat krotke i smjerne, 
    kô će čistijem drumom iti 
    i njegova put svjetlila 
    dobrosrećna sterat krila. 
       Božji puti puni istine 
    i milosti dušam jesu, 
    ke čuvati nad sve ine 
    njegov zakon pomnjive su 
    i u zakonu višnje svete 
    i svjedodžbe i uvjete. 
       Tijem na grde me krivine 
    skupne brojom bezbrojnime 
    smilit ćeš se, gospodine, 
    za prisveto tvoje ime, 
    po komu mi se obećava 
    vječna rados, sreća i slava. 
       Tko godijer se strašiš boga, 
    komu zakon bog podo je, 
    da sred puta obranoga 
    njim stupaje vladaš tvoje, 
    komu, er pravi put obro si, 
    platu obilnu višnji nosi, - 
       hodi k meni sad i sluša', 
    čuj tvu sreću ter je steci: 
    tvâ će u dobru tonut duša, 
    svijet će očinstvo bit tvôj djeci 
    i prikrit će svo'om oblasti 
    zemlju porod tvoj došasti. 
       Sve što vjernijem bog obeća 
    i sva otajna kâ raj krije, 
    tebi tvoje plate cijeća 
    objavit će najposlije 
    i u zraku slave svoje 
    u njem, po njem, š njim sve što je. 
       Zatoj oči me smućene 
    k njemu obraćam i me suze, 
    er me noge zamršene 
    on će iz grešne podrijet uze; 
    zatoj vapim vrijeme u svako 
    izdno srca k njemu ovako: 
       "Ah pogledaj, ćaćko, na me, 
    imaj milos bitja od moga. 
    Eto ostavi sva družba me, 
    potrebnik sam bez nikoga, 
    od svijeta izdan, a odzgara 
    poznan ubog svijeh dobara. 
       Iz nevolje ti me izvadi, 
    kôj mâ slabos ne zna uteći; 
    er me, vajmeh, muke i jadi 
    naripiše svi najveći 
    i po mojoj duši i tilu 
    raskriliše vlas nemilu. 
       Umiljenstvo pazi moje 
    i tegotu moga truda, 
    i prosti mi, jaoh, sve što je 
    mâ skrivila narav huda; 
    skrši tvrdi dub me zloće 
    kî mi rađa gorko voće. 
       Viđ zlobnike me nad mnome 
    uzmnožene i smione 
    gdi s omrazom nepravome 
    plačni život moj progone, 
    i gdi nejma š njih pokoja 
    ucviljena duša moja. 
       Ah mu dušu čuva' i gleda'. 
    Ah slobodu, ćaćko, dâ', mi; 
    ako u tebe ufam, ne da' 
    da se ufanje me zasrami; 
    daj spasenje mom životu, 
    pravdu er ljubim i dobrotu. 
       Tebe čeka moj duh verni, 
    o žuđeni shranitelju; 
    a ti svaki jad čemerni 
    čin' da mine pri veselju 
    s mene i s tvoga segaj puka, 
    Izraelova slavna unuka." 
       Sunce, zvijezde, zemljo i more 
    i od svijeh stvora ljepši raju, 
    čin'te slavne kroz žamore 
    da se trojstvu hvale daju, 
    da kô sprva bi njekada, 
    sad je i bude sveđ kô sada. 
 PJESAN XXVI. 
   
    Bog ako je 
    zora i sunce duše moje, 
    ako 'e meni 
    on spasitelj obljubjeni, 
    tkoga da se strašim veće? 
    On odmeće 
    tvrdijem štitom svoje obrane 
    svaku od mene boles s strane. 
    Dakle prid kijem treptjet mogu, 
    kad nahodim stavnu i mnogu 
    svjetlos, pomoć, štit u bogu? 
       Eto na me, 
    pristupaše, da shara me, 
    odasvuda 
    nepravedna četa huda, 
    da mi i istu krv popije, 
    meso izije. 
    Ali, višnjem iznenade 
    oborena trijeskom, pade; 
    i ostaše zlobni i prici, 
    kî me more, protivnici 
    bez jakosti svikolici. 
       Još da stane 
    mnoštvo vojske oružane 
    protiv meni, 
    i da jur su pripravljeni 
    sred tabora plami od boja, 
    ne bi moja 
    duša i srce iščeznulo; 
    još da bi me nasrnulo 
    strašno bjenje iza toga, 
    ne bih predo, negli u moga 
    ufo bih se stvorca i boga. 
       Vrhu svega 
    prosih milos jednu u njega, 
    ku mnim steć ću, 
    nu dok stečem, prosit je ću, 
    dim, pribivat da me stavi 
    u gizdavi 
    svoj stan rajski sve dni moje, 
    da ljepote vječne svoje 
    nagledam se pun sladosti 
    i razgledam željno dosti 
    svoga dvora zamjernosti. 
       Mnim, rijeh, steći 
    ovu milos ja proseći, 
    er po dilu 
    znam privišnju blagos milu. 
    On najgorijeh tuga u vrime 
    opsjeni me 
    u skrovištu svo'e pomoći; 
    on me učuva sa svom moći; 
    on me utvrdi vrh temelja, 
    on me uzvisi sred veselja 
    vrh svijeh mojijeh nepr'jatelja. 
       Za har taku 
    božje crkve stranu svaku 
    radosno je 
    ophodilo srce moje. 
    Tuj pjevajuć skladno njega, 
    od mojega 
    glasa, kako razlog ište, 
    prikazah mu svetilište. 
    Slavit ga ću i unaprijeda 
    pjesni pojuć slađe od meda, 
    samo na nje da on pogleda. 
       O me ufanje, 
    molbe usliši me svakdanje, 
    kijem srčano 
    k tebi vapim, o mâ obrano, 
    i za milos jur se umoli. 
    čuj sred boli 
    gdi ti uzdišuć srce veli: 
    "Moj te pogled ište i želi, 
    i tve lice sveđ će iskati; 
    ah jednom ga k meni obrati, 
    za kijem na dan mrem stokrati." 
       Pun gorkoga 
    gnjijeva od mene sluge tvoga 
    ne uklanja' se; 
    uzmi suze me prida se, 
    ne ostavi me ni pogrdi, 
    čijem zlosrdi 
    zmaj na mene glavu penje. 
    O me blago, me spasenje, 
    sad si ćaćko ti sam meni, 
    er me pusti u nescjeni 
    majka i ćaćko moj rođeni. 
       Uputi me, 
    da drumovim grem pravime; 
    daj mi, o bože, 
    način da moj stupaj može 
    sveđ po tvojijeh putijeh iti, 
    er me očiti 
    zasjednici love odsvudi. 
    Ah ne daj me njih požudi! 
    viđ kriv svjedok potvora me, 
    i potičuć tašte plame 
    udi sebi, lažuć na me. 
       Ja vjerujem 
    doprijet u raj, da stanujem, 
    priveseli, 
    zemlja od živijeh ki se veli; 
    i sve tlačeć vremenito, 
    vjekovito 
    dobro u njemu pazit svako. 
    Uzmi, o dušo, srce jako, 
    djeluj vrijedno, trpi i čeka', 
    dokle u svrsi tvoga tijeka 
    uzvisi te bog dovijeka. 
       Kad bog stvori 
    zemlju ozdala, nebo odzgori, 
    svijet gizdave 
    dô 'e mogućstvu višnjem slave. 
    Tijem veselo, kako onada, 
    sveđ i sada 
    pripijevaj se neizrečena 
    čas, blagosov, hvala i scjena 
    ocu općenom stvoritelju, 
    sinu ljudskom spasitelju, 
    duhu od duša branitelju. 
 PJESAN XXXI. 
   
    Blago zloće kijem proštene 
    dobrotom su višnjom mnogom 
    i krivine sve prid bogom 
    zabitjem su pokrivene. 
       I taj blažen koga otprije 
    višnji grijehom ne prikara, 
    komu izdajstvo i privara 
    u pravednoj duši nije. 
       A ja eto u najgrđe 
    zlobe usrnuh, vaj, dvakrati 
    i ne hrlih tajčas zvati 
    moga ćaćka milosrđe. 
       Jaoh što mučah? čemu skrovni 
    grijeh ne otvorih sucu momu? 
    Eto 'e stoga tijelu ovomu 
    satro i kosti jad otrovni. 
       Vazdan vapim, strašna er muka 
    noćno i danjom na me 'e pala 
    i nada mnom oteškala 
    moguća je božja ruka. 
       Jur s boljezni me svakdanje 
    jad sam isti, ne sred jada, 
    gdi mi srce, jaoh, probada 
    ljutom dračom me spoznanje. 
       Dragu zelen vik od luga 
    ljetno sunce ne priuze 
    kô mu snagu, pače i suze 
    jur prisuši gorka tuga. 
       Ali u takom nepokoju 
    stekoh, bože, pamet inu: 
    prikazah ti mu krivinu 
    i nepravdu ne skrih moju. 
       Rijeh: "Proć meni mojijem usti 
    moj grijeh otkrit višnjem hoću"; 
    a ti grijeha moga zloću, 
    još prije neg je rijeh, otpusti. 
       Svak tko 'e dobar, mnim, videći 
    očit izgled moje sreće 
    k tebi zgodno u vrijeme će 
    za proštenje prit moleći, 
       nek ne dopre k njemu uvike 
    strašni potop plamâ i strilâ 
    kî, jak mnozijeh voda sila, 
    prolit će se na grešnike. 
       O mâ hvalo kôj se utječe 
    moj duh opstrt od zasjeda, 
    slobodi me i unaprijeda 
    od napasti kâ me optječe. 
       Nu mi veliš: "Razum tebi 
    dat ću i nauk, kud ćeš iti; 
    mojijeh oči ustaviti 
    vrh tebe ću stražu s nebi." 
       O grešnici, čujte i momu 
    po izgledu raj ištite; 
    ah prikladni ne budite 
    maski i konju nesvijesnomu. 
       A ti, o bože, tešku u vaju 
    oštrom uzdom i oglavi 
    žvalo stisni i raskrvavi 
    svijem kî k tebi prić ne haju. 
       Biča mnozijeh pedepsanje 
    stječu grešne duše hude, 
    a tvâ milos čuva i bljude 
    tko u tebi ima ufanje. 
       Gojno u bogu radujte se 
    i uzigrajte, o pravedni, 
    i svi srcem kî ste uredni 
    vašom česti dičite se. 
       Zemlju i nebo otkad stvori 
    i sad i uvijek bog je slavan; 
    tijem trojici puk pripravan 
    slične slave sveđ govori. 
 PJESAN XXXIV. 
   
    S blagosovom zamjernijeme 
    svako u vrijeme 
    hoću glasit gospodina; 
    veselijem se mo'im ustima 
    sveđer ima 
    pjet njegova dika istina. 
       Unutrnjijem zahvalama 
    sobom sama 
    gizdat će se duša moja, 
    slaveći ga u môj slavi, 
    er me izbavi 
    od smrtnoga nepokoja. 
       Čujte, o duše krotke i blage, 
    ter pridrage 
    sred ljuvezni radujte se; 
    boga sa mnom proslavite, 
    uzvisite 
    ime kijem se pako trese. 
       Eto usliši ljupko mene, 
    kad žuđene 
    iskah njega rad pomoći; 
    on me izvadi svijeh iz truda 
    ki me odsvuda 
    nasrtahu u strahoći. 
       K njemu, umrli, pristupite, 
    da primite 
    svoj u dušu zrak blaženi; 
    smiono hod'te da ga ištete, 
    er nećete 
    prid njim ostat zasramljeni. 
       Ja sam izgled vami od toga; 
    mene uboga 
    on od kralja kralj najviši 
    ote gorkijem mukam svime; 
    on spasi me 
    i me suze brzo usliši. 
       Vjernijem stražnik anđeo bit će, 
    i ugrabit će 
    sili udesa njih svakoga, 
    kad omahne uokoli 
    mač oholi, 
    braneć tko se boji boga. 
       Ah kušajte i pazite 
    ke čestite 
    slasti u ćaćku višnjem jesu; 
    blago, ah blago svijem ki u vaju 
    u nj se uzdaju, 
    er sve sreće njihove su. 
       Ljudi njemu posvećeni 
    svi skupljeni 
    sred bojazni služite ga, 
    er uboštva i nesreće 
    poznat neće 
    duša kâ se straši njega. 
       Ki živješe svijetli u slavi, 
    regbi lavi 
    siti tuđe krvi i plijena, 
    eto leže na tlijeh doli 
    lačni i goli 
    sred uboštva potištena. 
       Njegda obilne i moguće 
    blagom kuće 
    sad potrebne ginu od glada, 
    a tko ište vjerno boga 
    bez svakoga 
    dobra neće bit nikada. 
       Čujte, o sinci, er ću izreći 
    kô se steći 
    strah privišnji može i što je; 
    čuj me tko god nać veseli 
    život želi 
    i uživat sve dni svoje. 
       Znaj da plodi dobra mnoga 
    strah od boga; 
    nu tko ima ga steć požudu 
    jezik od zla svoj ustavi 
    i ne pravi 
    usnam svojijem varku hudu; 
       ukloni se i bjež' svaka 
    djela opaka, 
    ter s dobrotom živi očitom, 
    išti, slijedi, ljubi, hlepi 
    mir prilijepi 
    iznać s nebom, s sobom, s svitom. 
       Višnji u dobrijeh oči upira 
    i prostira 
    uši na njih molbu ognjenu; 
    višnji na zlijeh oštro gleda 
    za ureda 
    s zemlje podrijet njih spomenu. 
       Kada, strene silnom česti, 
    u bolesti 
    prave duše boga zvaše, 
    uslišene i od svake 
    boli opake 
    slobođene pomno ostaše. 
       On nevoljnijeh stavno ufanje 
    sjedi uza nje, 
    njih sniženstvo da sahrani; 
    premda pate mnozijem trudi 
    vjerni ljudi, 
    njih izbavlja, štiti i brani. 
       Pače n'jedna kos po smrti 
    njim' se strti, 
    er je on krepko čuva, neće; 
    a zlijeh čeka smrt neredna: 
    na pravedna 
    tko god mrzi opustjet će. 
       Duše svojijeh službenika 
    bog dovika 
    izbavit će svake od zledi; 
    svi kî ufanje hrane u bogu 
    zać ne mogu, 
    svjetlos bo ih druži i slijedi. 
       Sverodnomu porodniku 
    hvalu i diku 
    dajte i sinu vječnom š njime; 
    pojte duha neizmjernoga, 
    slava od koga 
    bî, jes, bit će po sve vrime. 
 PJESAN LI. 
   
 Ah čemu zlobom svôm misli se tve diče, 
       nepravdom kî samom moguć si, grešniče? 
    Tvoj jezik, na zlo dan, nepravo smišljo je 
       i snovo po vazdan krivine svakoje. 
    Živote prikraća privara tvâ kleta, 
       kô tanka brijaća kâ reže što sreta. 
    Ljubeći srcem ti već zloću neg blagos, 
       nepravdu htje rijeti, a mrzje pravednos; 
    obljubi ter svake, jeziče žarovit, 
       besjede opake, za druzijem poraz bit. 
    Ali uvijek rasuti bog će te rad tega 
       i dalek tisnuti iz stana tvojega; 
    paček će za tvoj grijeh brzo do korijena 
       iz zemlje od živijeh podrijet te satrena. 
    Pravedni gledat će pedepsu tvu tada 
       i smjerno predat će prid višnjem kî je da. 
    Rugat se pak će poć i rijet: "Nut čovjeka 
       kî ne htje svo'u pomoć s nebesa da čeka, 
    neg samo ufo je u blago ke ima 
       i jaki bio je zasjedam taštima." 
    A ja, kroz tvoj govor progonjen kî bih prav, 
       za vječni tvoj prikor cavtjet ću živ i zdrav, 
    uzras put visina veselo sterući, 
       kô plodna maslina, božijoj u kući, 
    a to što dosleka priko svijeh vremena 
       ufo sam dovijeka u boga smiljena. 
    Hvale ću t' sveđ dati, moj stvorče jedini, 
       pokli sâm mene ti slobodnijem učini; 
    čekat ću još tvoje milosti za tve ime, 
       ke slatko i dobro je, prid svetijem tvojime. 
    Bud' slavom k nebu uspet, kô sprva, sad i uvik 
       otac, sin i duh svet - kralj, otkup, odvjetnik. 
 PJESAN LV. 
   
    Ti se smili, raju mili, 
    pokli neće čojek, na me; 
    on me čeplje, on me mori, 
    on, da obori, 
    svakčas silno nadstupa me. 
       Prem gorko me svagdanjome 
    žestočinom plešu i meću 
    zasjednici uzmnoženi, 
    kî proć meni 
    urekoše rat boleću. 
       Kad dan sine i visine 
    kad nebeske sunce okruni, 
    stranputice grem krijući, 
    predajući 
    suprotivnoj pri nabuni. 
       Ufam u te! me prignute 
    riječi u hvalu tvu su, o bože: 
    tvrd ufanjem ja sam tvojim, 
    ni se bojim 
    da me uvrijedit čovjek može. 
       Mo'i krvnici zavidnici 
    sva ma djela kunu i zlobe; 
    njih mišljenja sva pristaju 
    k momu vaju, 
    da me iznađu, pak zarobe. 
       Usred tmina njih skupština 
    nasljeduje drum skroviti, 
    naoštrena me stupaje 
    po sve kraje 
    za moj poraz uhoditi: 
       Ah kako oni, bože sioni, 
    čeka'u život moj da svrši, 
    tač ne spasi njih nikako, 
    negli opako 
    sve toj mnoštvo slomi i skrši. 
       Pravdo od nebi, život tebi 
    otkrih; ti znaš srce moje, 
    ti si suze me primila 
    i stavila 
    prid smiljeno lice tvoje. 
       Znaš, kriv nijesam, a ljute sam 
    sred nevolje tijesno u vrime; 
    ti kî obeča pomoć svima 
    pravednima, 
    ti pravedna pomozi me. 
       Nu što velim? evo djelim 
    znam i vidim moj bog da si; 
    evo, otkle te zazvah doći 
    k môj pomoći, 
    pobjegnuše ljudi plasi. 
       Hvalit ću te, ćaćko, i u te 
    me ću ufanje stavit svudi, 
    ni se strašim da svojijemi 
    silam će mi 
    nauditi bijes od ljudi. 
       Svi zavjeti na pameti, 
    ke ti obećah, meni stoje; 
    stavna hvala i svagdanje 
    pripijevanje 
    na čas tvoju spravljeno je, 
       er ne pusti da sred usti 
    tamne smrti mâ duša je; 
    ti me uspregnu oči od cvila 
    a od nemila 
    potaknutja me stupaje, 
       nek tî mnome, ja tobome 
    uživamo sveđ blaženi 
    sred svjetlosti tvoje u raju, 
    gdi primaju 
    duše život nesvršeni. 
       Veličina božja očina, 
    sina i duha slavom sini, 
    kô s početka, sad i odsleka 
    sveđ dovijeka 
    po svoj višnjoj kraljevini. 
 PJESAN LX. 
   
    Usliši, bože moj, moj teški nepokoj 
    i molbe moje; 
    prigni se gdi molim, gani se mo'im bolim, 
    er vrijem' ovo je. 
       Gdje stojim, zemlje 'e kraj, i šljem ti moj vapaj, 
    mnim, ne zaludu, 
    čijem rodne zemlje van nemilo istjeran 
    živem u trudu. 
       Nu što se brinem ja, kad pomoć svud tvoja 
    vjerno me slidi? 
    Ti stupaj moj stavi, da krepko boravi 
    kako na hridi. 
       Ti si me uzdanje ke doći na manje 
    ne može viku; 
    ti si tvôm milosti tvrđa me jakosti 
    suproć zlobniku. 
       Ah ufam, ne zaman, vratit se rodni u stan 
    i u crkvu milu, 
    gdi ću sveđ boravit, i branjen i skrovit, 
    u tvomu krilu. 
       O kralju svijeh viši, ti kad me usliši, 
    što da me smete? 
    dijeliš bo ti svima što 'e trijebi ljudima 
    kî se boje te. 
       I meni, kî kralj sam tvo'im vjernijem državam 
    podan sam odi, 
    život ćeš uzmnožit, dokle god budu bit 
    na svijet narodi. 
       A pak ću na nebi prid licem stat tebi 
    napunjen dara, 
    gdi mjere tvomu ni smiljenju i istini 
    vječnijeh dobara. 
       Tako ću po vas vik uredni bit pjesnik 
    imena tvoga, 
    haran ti sve dni bit, dar noseć za zavit 
    srca vjernoga. 
       S početka, kô njekad, u ovo vrijeme sad 
    i vijecim svimi 
    i oca i sina i duha visina 
    sličnu čas primi. 
 PJESAN LXXXIV. 
   
    Ti na zemlju s neba doni 
    dugovječne blagosove, 
    kada s kuće Jakobove 
    nedostojno ropstvo ukloni. 
       Tad tvom puku zloću oprosti, 
    grijehe sakri sred zabiti, 
    vas ugasi plam srditi, 
    gnjijev promijeni u milosti. 
       Tijem i sada na nas, bože 
    spasitelju, zgar pogleda': 
    obrati nas k tebi i ne da' 
    da nas srdžba tva primože. 
       Dali za sveđ bez zahoda 
    tvoj se u srcu gnjijev zasiječe 
    za pronijeti plam daleče 
    od naroda do naroda? 
       Ah život nam, mnim, blaženi 
    opet milos tva donit će! 
    ah uživat u tebi će 
    tvoj opeta puk ljubjeni! 
       Zato ukaži puno sreće 
    milosrdje nami ufano 
    i spasenje uzdisano, 
    gospodine, daj nam veće. 
       Stan'te, er čut ću što mi on veli, 
    čijem nadiše me i odgovara; 
    eto, eto nami odzgara 
    doglašuje mir veseli, - 
       mir svom puku, mir svijem ki su 
    na službu mu posvećeni, 
    ki, svijet držeć u nescjeni, 
    k njemu srca svrnuli su. 
       Namijenjeni nami od vika 
    sahranitelj jur došo je, 
    da onijeh ki se njega boje 
    druži u način od stražnika. 
       Usred naše jur države 
    dika stavlja kuću svoju 
    ter ko u dragom perivoju 
    po njoj sadi cvijetje od slave. 
       Eto, da nam raj počina, 
    sretoše se nauzdano 
    milosrdje obećano 
    i privišnjijeh riječi istina. 
       Eto, neka već se ugase 
    sve pedepse i boljezni, 
    mir prislatkoj u ljuvezni, 
    s vječnom pravdom celiva se. 
       Eto zemlja istinito 
    plod nam daje svijeh dobara, 
    eto pravda gleda odzgara 
    za čuvat nas vjekovito. 
       A i naprijed će svo'om blagosti 
    darivat nas kralj od raja 
    i resiti svu do kraja 
    zemlju plodnom razlikosti. 
       Uzoritijem stupom teć će 
    svud pravednos u toj doba 
    i za očistit svijet od zloba 
    putovati prid njime će. 
       Vječnom trojstvu nerazliku 
    daj se sada slava i hvala, 
    ka s početka nije pristala 
    i pristati neće viku. 
 PJESAN CXXI. 
   
    Kad mi reku: 
    "Zaman stavlja svijet zaprjeku, 
    er se opeta 
    sred žuđena templa sveta 
    vratit ćemo slobođeni, 
    ter smireni 
    stat će stupaj naš dragomu 
    u pridvorju solimskomu", 
    ah ko uzigram u radosti 
    i tolikoj čestitosti 
    jedva 'e srce me zadosti! 
       Drag je meni 
    Jeruzalem naš rođeni, 
    er jednači 
    tvrđom svaki grad najjači; 
    prostrane se kružit vide 
    njega obzide. 
    U nj na blag dan s priko svijeta 
    svijeh naroda svijet dolijeta, 
    i on taj skup uzmnožiti 
    u svoj može skut čestiti 
    veličinom prigrliti. 
       A najliše 
    njemu slave svakčas više 
    srećno uzmnoži, 
    ki je u njemu, narod božji. 
    Izraelskijeh svijeh koljena 
    množ združena 
    u visoko templo ushodi, 
    noseć rajskom svom vojvodi 
    svetilišta narečena 
    i pjevajuć svijeh vremena 
    privišnjega hvale imena. 
       U njemu je 
    pravda, u njemu sud stoluje; 
    on je obično 
    carsko stanje gospodično, 
    u kom vlada i svoj jasni 
    prut oblasni 
    nad glavama podložnijeme 
    Davidovo stere pleme. 
    Takom gradu rec'te, o ljudi: 
    "Blagosovjen i ti budi 
    i tko tebe ljubi i žudi!" 
       Tve prikrio 
    krasne mire pokoj mio, 
    vazdakrati 
    mimošli te plami od rati, 
    prišla obilnos u moguće 
    tvoje kuće, 
    bio pun mira i veselja 
    krocijeć mojijeh prijatelja 
    i me bratje ki su u tebi, 
    i uživo kako 'e trijebi, 
    er si kuća kralja od nebi. 
       Ćaćko slavni, 
    koga porod vrhnaravni 
    po sve vrime 
    u bitju je jednak š njime, 
    s bogom sinom, s duhom bogom 
    časti mnogom 
    živi okrunjen u radosti; 
    tijem vi, o stvori, željno dosti 
    sad i uvijeke slavite ga, 
    kako svijet je slavio njega 
    od početka jur svojega. 
 
 
 Rječnik 
 baština  - imanje 
 belav  - neprilika, nesreća, belaj 
 bitje  - biće 
 blazniti  - privlačiti mamiti 
 bljusti  (prez.  bljudem ) - paziti 
 brače  - brate 
 brštan  - bršljan 
 cavtjet  - cvjetati, cvasti 
 cijeć  - zbog, radi 
 crljen  - crven 
 čemer -  otrov 
 čepati  (prez.  čepljem ) - gaziti 
 čes, čest  - sreća 
 čestit -  sretan 
 daleče  - daleko 
 daž  - kiša 
 diklica -  djevojčica 
 dobitje  - dobitak, pobjeda 
 dvornji  - uljudni 
 dvorno  - uljudno 
 došasti  - budući 
 dubje  - drveće 
 er  - jer 
 fraška -  grančica s lišćem kao znak nad vratima kakve radionice ili uslužne radnje (npr. krčme) 
 grede  - ide 
 gresti  (prez.  grem ) - ići 
 gudac  - koji gudi ili pjeva, pjevač 
 gvozdje  - gvožđe, željezo 
 har  - korist 
 hitar  - vješt, lukav 
 hitrina  - vještina, lukavost 
 hlepiti  - čeznuti 
 hraniti  - čuvati 
 huk  - buka 
 hukati  - puhati, duhati 
 hvoja  - grana 
 indje  - drugdje 
 ingvas (ingvast) -  crnilo, tinta 
 ispisan  - naslikan 
 istin  - istinit 
 istoč  - istok 
 ištom  - tek 
 izrijeti  - izreći 
 jak  - kao 
 jakno  - kao 
 jasprica  - novac 
 jur  - već 
 kal  - blato 
 kaludar  - kaluđer, redovnik 
 kami  - kamen 
 kitni  - kićeni 
 kladenac  - zdenac, izvor 
 Kokanovski  - Jan Kochanowski (1530-1584), jedan od najvećih pjesnika polj­skih starijeg a razdoblja. Kao i Đurđević preveo je psaltir na svoj rodni jezik. 
 krivina  - krivnja 
 krotac  - kabao 
 krocijeć - zbog 
 kukurijek  - kriška 
 lasno  - lako 
 leški  - poljski (pridjev od Leška = Poljska) 
 letušti  - leteći 
 lijer  - ljiljan 
 lipir  - leptir 
 lis  - pismo 
 ljeljen  - jelen 
 maska  - mazga 
 mješte  - umjesto 
 mniti  - misliti, držati 
 mnokrat  - mnogo puta 
 naprćen  - natovaren 
 narav  - priroda 
 naripiti  - nahrupiti, navaliti 
 neohaštren  - neokljaštren, neobrezan 
 Neper  - Dnjepar 
 nepokoj  - nemir 
 nepristajan ,  nepristavan  - neprekidan 
 neprošast  - neprolazan 
 nescjena  - mala vrijednost 
 nestavno  - nestalno 
 nestavnost  - nestalnost 
 njeki  - neki 
 obično  - lijepo 
 oblas(t)  - vlast 
 obliti  - ljeti, u ljeto 
 obujmjen  - obuhvaćen 
 Oder -  Odra 
 odi  - ovdje 
 odihaj  - predah 
 oholas  - oholost 
 okon  - oko, okolo 
 omraza  - mržnja 
 opsinuti  - osvijetliti 
 opsivati  - opsijevati, obasjavati 
 Orfej  - mitski pjevač iz Trakije koji je tako divno pjevao da su se zaustavljale ptice i zvijeri da ga slušaju. 
 osvjetljavati se  - osvećivati se 
 otar  - oltar 
 otole  - odavle 
 Ovidije,   Publije Nazon  (43. pr. Kr. - 17. po. Kr.) - starorimski pjesnik, autor ču­venih  Metamorfoza;  prognan na Crno more, gdje je i umro, piše dvije glasovite zbirke elegija  Tristia  i  Ex ponto . 
 ovolici  - ovakvi 
 paka  - potom 
 pat  - ugovor 
 pečal  - žalost, tuga 
 pedepsa  - kazna 
 pernica  - blazina, perina 
 peškeš  - dar, poklon 
 pjenez -  novac 
 pjenje  - pjevanje 
 pjeti  - pjevati 
 pojata  - štala 
 pokli  - budući da 
 poplesan  - pogažen 
 posilati  - pošiljati, slati 
 pospjeh  - brzina 
 predati  - plašiti se 
 prignutje  - naklonost 
 prik  - težak, opak 
 prikor  - sramota 
 prilika  - slika, portret 
 priti  - prići, doći 
 pritka  - kolac 
 prliti  - pržiti 
 proć  - protiv 
 proštiti  - pročitati 
 prut  - šiba (kao simbol vlasti) 
 prvina  - prvi plod 
 rasrčen  - razljućen 
 razbluda  - raskoš, uživanje 
 razlik  - različit 
 regbi  - rekao bih, reklo bi se 
 rit, rijet  - reći 
 rusa  - ruža 
 sarmatski  - Sarmati su početkom naše ere živjeli u prostoru od Baltika do Crnoga mora 
 scijeniti, sciniti -  misliti, držati, smatrati 
 scjena  - vrijednost 
 segaj  - ovoga 
 sej  - ovaj 
 sharati  - uništiti 
 sion  - silan 
 sjenca  - sjena, hlad 
 skončanje  - svršetak, smrt 
 skrovan, skroven  - skriven, tajni 
 slavic  - slavuj 
 smeća  - smutnja 
 smok  - hrana 
 smućati  - izazivati smutnje 
 spijevalac  - pjesnik 
 spovijedati  - pripovijedati, pričati 
 stavan  - stalan 
 stavnost  - stalnost 
 straviti  - očarati 
 stravljen  - očaran 
 stražnik  - stražar 
 stren  - satrt 
 stri  - satri (od gl. satrti) 
 stup  - kip, lik, tijelo (pored običnog značenja) 
 stupaj  - korak 
 stupom  - korakom 
 suproć  - protiv 
 svjet  - savjet 
 svjetiti  - savjetovati 
 svrha  - svršetak 
 šip  - šiljak, vršak (mača) 
 špot  - grdnja, pogrda, ruglo 
 tač  - tako 
 tajat  - tajiti 
 tamnos  - tama 
 Tana  - staro ime za rijeku Don u Rusiji 
 tanac  - ples 
    tegnuti  - uzeti, potegnuti 
 tempal  - hram 
 tezijem  - tim 
 tisućkrati  - tisuću puta 
 tja  - čak 
 tmast  - taman 
 trator  - tratinčica 
 traviti  - očarati 
 trijes, trijesak -  grom 
 trikrati  - triput 
 triš  - triput 
    trudan  - umoran 
 tuj  - tu 
 tva  - tvoja 
 ufati  - nadati se 
 ureda  - odmah 
 ušikati  - umiriti, uspavati 
 uziti  - uzići 
    uzrit  - sazreti 
 vaj  - nesreća 
 vas  - sav 
 vele -  veoma 
 velmi  - veoma 
    vik  - uvijek; (uz negaciju) nikad 
 Vitoš  - planina u Bugarskoj 
 vojno -  muž, dragi 
 vrći  - metnuti, staviti 
 vrl -  opak, zao 
 vuhovit  - prevaran, lukav 
 zabaviti  - prigovoriti, zamjeriti 
 zaći  - zalutati, skrenuti s puta, pogriješiti 
 zamani  - uzalud 
 zamjenit  - uzajaman 
 zaprliti  - zapuhati 
 zatravljen  - začaran 
 zenuti  - prolistati, pupati, cvasti 
 zgar  - odzgora 
 zled  - zlo 
 žarovit  - pun žara 
 žestočina  - žestina 
 žirni  - koji se hrani žirom (stoka) 
 
 
 Bilješka o autoru 
 Ignjat Đurđević 
 Dubrovnik, 13. veljače 1675. - Dubrovnik, 21. ili 22. siječnja 1737. 
   
 Pjesnik, prevoditelj i znanstvenik, čije se djelo smatra drugim vrhuncem, a ujedno i krajem dubrovačke barokne književnosti. 
   
 Potječe iz ugledne vlasteoske obitelji Đurđević (Giorgi, pogrešno se uvriježilo i Đorđić). Majka mu Frana unuka je pjesnika Dominka Zlatarića. Školovao se u Dubrovniku gdje je završio jezuitsku gimnaziju. Od 1693. kada je primljen u Veliko vijeće, obavljao je različite javne službe uobičajene za vlasteoske sinove, među kojima i službu kneza otoka Šipana. Na Šipanu ga je pratio glas razbludnika, a ugled nije stekao niti kao nadzornik  tržnica  (monopola žita) kada je zabilježio velike gubitke. Dug nastao tijekom te posljednje javne službe otplaćivao je sve do 1705. godine. Godine 1698. odlazi u Rim gdje je pristupio isusovačkom redu. Nakon završene isusovačke naobrazbe (1702) nastavnik je isusovačkih kolegija (Loreto, Prato). No, 1705. godine napušta red i vraća se u rodni grad, da bi 1706. godine pristupio benediktincima. U to vrijeme umjesto svjetovnog imena Niko uzima redovničko ime Ignjat (Injacijo), te kao pripadnik reda boravi u samostanu Svetoga Jakova na Višnjici. Niti kao benediktinac nije uspio izbjeći sukobima, od kojih je onaj sa Senatom završio Đurđevićevim progonstvom u Apuliju. Nakon pomilovanja i povratka iz Apulije posvetio se svećeničkim dužnostima i književnom radu. Od 1728. godine boravio je u Padovi gdje je nadgledao tiskanje svojih djela. U Padovi mu je obećano, ali ne i dano nasljedno mjesto profesora egzegeze, pa se 1731. godine vraća u Dubrovnik i do kraja života, uz kratki boravak na Mljetu, živi u samostanu Sv. Jakova na Višnjici blizu Dubrovnika. Unatoč incidentima, u Dubrovniku je uživao veliki ugled. 
   
 Đurđevićeve pjesme mogu se grupirati u odnosu na jezik kojim je pisao, odnosno na latinske i hrvatske stihove. Tematski i metrički raznolike latinske pjesme (epigrame, satire, elegije i dr.) sakupio je u rukopisnoj zbirci  Lusus varii . Poput hrvatskih, i latinske Đurđevićeve pjesme se odlikuju pjesničkom virtuoznošću. Pedesetak osmeračkih pjesama objavio je zajedno s  Uzdasima Mandalijene pokornice  u zbirci  Pjesni duhovne i djeloizpravne  (1728). Dio pjesama pisanih na hrvatskom jeziku sakupio u rukopisnoj zbirci  Pjesni razlike , koja sadrži religioznu liriku ( Pjesni bogobojazne ), prijevode basana ( Pričice u slovinski jezik iz Gabrije, grčkoga spjevaoca prinesene ), pastoralne pjesme ( Egloge aliti razgovori pastijerski ), dulje pripovjedne pjesme temeljene na Boccacciu sa lokaliziranim domaćim imenima i ambijentom ( Razlike zgode nesrećne ljubavi ), pjesme bliske folklornom izrazu, te ljubavne pjesme najčešće začuđujuće poante, koje postupcima i sadržajima nasljeduju baroknu književnu tradiciju (Bunićeva  Plandovanja ). Đurđevićeve  Egloge  slijede tradiciju pastorale u dubrovačkoj književnosti, književne vrste na granici lirike i drame (od  Radmila i Ljubmira  Džore Držića do Vetranovića, Nalješkovića, M. Držića, Gundulića, Bunića), ali ih karakterizira parodijski odmak. 
 Autor je opsežne parafraze svih biblijskih psalama (2886 strofa) s pridodanim komentarom objavljene 1729. pod naslovom  Saltijer slovinski . Nabožne tematike je i Đurđevićeva religiozna poema  Uzdasi Mandalijene pokornice , kojom nastavlja žanrovsku tradiciju "baroknih plačeva" dubrovačkih, osobito baroknih pjesnika I. Gundulića, I. Bunića Vučića, i dr. Dubrovačku književnu tradiciju, u prvom redu  Derviša  svog prezimenjaka Stijepe Đurđevića (1579-1632), nasljeduje i komičnom poemom, svojim najuspjelijim djelom  Suze Marunkove . Spjev je to o nesretnom Mljećaninu Marunku koji neuslišeno uzdiše za prelijepom "djevičinom" Pavicom iz Babina Polja, hvališući se svojim "visokim" porijeklom i imutkom. Đurđević na način burleske opisuje lokalne prilike i ljude, s marakonštinom ("hibridna", iskvarena mješavina hrvatskoga i talijanskoga) kao dominantnim idiomom. Đurđevićeva sklonost ljubavnoj parodiji vidljiva je i u eklogama, te u zbirci ljubavnih pjesama naslovljenih  Ljuvene pjesni . 
 Zbirka  Pjesni razlike  sadrži i nekoliko uvodnih prizora drame, najvjerojatnije tragikomedije  Judita,  koju je književnopovijesna znanost često poistovjećivala s dramom  Oslobođenje Betulije  A. Gleđevića. No, Gleđevićevo djelo ustvari je prijevod oratorija Girolama Giglija, koje je Đurđević najvjerojatnije poznavao u izvorniku budući da je održavao prepisku s Giglijem. 
 Đurđevićeva prozna djela uključuju životopise proroka Davida i svetog Benedikta, prijevode s talijanskog, korespondenciju, te znanstvena djela u kojima se zanima poviješću Ilirije ( Antiquitaties Illyriscae ), crkvenom poviješću Ilirije (nedovršena  Illyricum sacrum ), dubrovačkom književnošću ( Vitae et carmina nonnulorum illustrium civium Rhacusinorum  gdje donosi bilješke o šezdesetak dubrovačkih pisaca s primjerima iz njihovih djela), lokalitetom brodoloma Sv. Pavla (Mljet a ne Malta) i dr. Zastupajući tezu o Pitagorinom autorstvu  Ilijade , prethodnik je tzv. "homerskog pitanja". Autor je i nekoliko djela s područja astronomije, u kojima se suprotstavlja učenjima Kopernikovim i Galilejevim jer su suprotna Svetom pismu. 
   
 
   
 Tekst prema: 
 
 Ignjat Đurđević:  Pjesni razlike, Uzdasi Mandalijene pokornice, Saltijer slovinski , Pet stoljeća hrvatske književnosti knj. 18, Zora - Matica hrvatska, Zagreb, 1971. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Ignjata Đorđevića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-228-2 
 © 2013. Bulaja naklada d.o.o. 
 
 
 Bilješke 
 
 [1]   što zađe  - što pogriješi 
 
 
 [2]   plamenom smrt donih  - spalih 
 
 
 [3]   njih složih u kitu  - (pjesme) skupih u zbirku 
 
 
 [4]  "Naučio sam naime getski i sarmatski". - Đurđević smatra da je "sarmatski" govor identičan sa "slovinskim". 
 
 
 [5]   od ljuvezni potajnice  - tajne posrednice u ljubavi 
 
 
 [6]   Da si i ubit me u odluci  - da me hoćeš i ubiti 
 
 
 [7]   i me srce zenu ufanjem  - u mom srcu rađa se nada 
 
 
 [8]   da za cvijetom plod ću imati  - da ću udovoljiti svojoj ljuvenoj želji 
 
 
 [9]   Ruže od grada  - ruglo od grada 
 
 
 [10]  Đurđević je imajući u rukama poznato mletačko izdanje  Jeđupke  iz 1599, Čubranovića smatrao autorom te znamenite poeme. Nova istraživanja međutim pokazala su da je ta  Jeđupka  zapravo samo dio veće poeme pod istim naslovom što ju je napisao Hvaranin Mikša Pelegrinović. 
 
 
 