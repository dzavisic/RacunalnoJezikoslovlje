
 
 
 
 
 Dante Alighieri 
 Božanstvena komedija 
 Pakao 
 (pjevanje I.-V.) 
 s talijanskog preveo  i komentare napisao  Mihovil Kombol 
   
 
 Impresum 
 Naručitelj: 
 Hrvatska akademska i istraživačka mreža – CARNET  Josipa Marohnića 5, 10000 Zagreb  tel.:  +385 1 6661 500   www.carnet.hr 
   
 Nakladnik: 
 Bulaja naklada d.o.o  Radnički dol 8, 10000 Zagreb tel/fax:  +385 1 4822 154 info@bulaja.com   www.bulaja.com 
   
 Urednik:  Zvonimir Bulaja 
 Oblikovanje:  Luka Duplančić, Zvonimir Bulaja 
 Naslovnica:  Luka Duplančić; Ilustracija: Gustave Doré (1832.-1883.) 
 Bilješka o autoru i djelu:  dr. sc. Jelena Vignjević 
 Metodička obrada:  dr. sc. Jelena Vignjević 
 Komentari:  Mihovil Kombol 
 Rječnik:  Zvonimir Bulaja 
 Tehnička realizacija:  Bulaja naklada d.o.o. 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o. ,  CARNET  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
 Sva autorska prava na knjigu su pridržana. Nijedan dio ove knjige ne smije se umnožavati, kopirati niti na bilo koji način reproducirati bez nakladnikova dopuštenja. 
   
 ISBN:  978-953-328-396-8 
 Za prijevod: © Mihovil Kombol 
   
 Zagreb, 2018. 
   
   
   
 
 Projekt je sufinancirala Europska unija iz Europskog socijalnog fonda.  Više informacija o EU fondovima možete naći na web stranicama Ministarstva regionalnoga razvoja i fondova Europske unije:   www.strukturnifondovi.hr 
 Sadržaj ovog materijala isključiva je odgovornost Hrvatske akademske i istraživačke mreže – CARNET. 
 
 Sadržaj 
 
 
 Sadržaj 
 
 
 O autoru: Dante Alighieri 
 
 
 Prije čitanja... 
 
 
 Božanstvena komedija - Pakao 
 
 
 Prvo pjevanje 
 
 
 Drugo pjevanje 
 
 
 Treće pjevanje 
 
 
 Četvrto pjevanje 
 
 
 Peto pjevanje 
 
 
 
 
 Metodički instrumentarij 
 
 
 Poticaji za daljnji rad 
 
 
 Rječnik 
 
 
 Kviz 
 
 
 Impresum 
 
 
 
 
 Landmarks 
 
 
 Naslovnica 
 
 
 Impresum 
 
 
 Prva stranica 
 
 
 Sadržaj 
 
 
 Rječnik 
 
 
 
 Kviz 
 
 1.  Pakao  je dio  Božanstvene komedije , koja je po vrsti: 
  komedija    poema    epski spjev  (točno)    roman u stihovima 
 2. Od koliko pjevanja se sastoji  Pakao ? 
  33  (točno)    55    77    99 
 3.  Pakao  počinje uoči svitanja na: 
  Uskrs    Božić    Veliki Petak  (točno)  Novu godinu 
 4. Na putu dok šeće šumom Danteu se ispriječe tri zvijeri. Koje? 
  pantera, lav i vuk  (točno)    medvjed, lisica i vuk    lav, lavica i lavić    ris, medvjed i vuk 
 5. Tko spašava Dantea te će mu poslužiti kao vodič u nastavku djela? 
  Homer    Euripid    Vergilije  (točno)    Horacije 
 6. Tko je poslao Vergilija Danteu? 
  Bog    Lucifer    Beatrice  (točno)    Laura 
 7. Koliko krugova ima pakao? 
  3    6    9  (točno)    12 
 8. Kojeg oblika je pakao prema Danteu? 
  kvadratnog, s katovima spojenima stepeništem    oblika lijevka koncentričnih krugova  (točno)    pravilne piramide    bezoblična nakupina povezanih krugova 
 9. Tko se, osim Lucifera, nalazi u posljednjem krugu tj. samom središtu pakla? 
  Danteovi preci koji ga upozoravaju na njegove grijehe    drugi pali anđeli    tri najveća grešnika: Juda, Brut i Kasije  (točno)    Vergilije i drugi antički pisci 
 10. Kako glasi upozorenje na vratima pakla? 
  put u pakao je popločen dobrim namjerama    tko uđe nek' se kani svake nade  (točno)    nikad se u raj ne nadajte doći    molimo ne kucati, pričekajte da vas pozovu 
 11. Kako se naziva prvi krug pakla? 
  predpakao    limb  (točno)    krug nekrštenih    Dis 
 12. Minos stoji pred drugim krugom pakla i raspoređuje duše. Kako to čini? 
  bičem ih tjera u zadane krugove pakla    omatanjem svojega repa oko sebe  (točno)    određuje krug brojem udaraca o pod    sam vodi osuđenike u njihov krug 
 13. Zbog kojeg grijeha su duše uronjene u rijeku Stiks i primorane da se bore kroz mulj i blato kako bi izronile? 
  srditost  (točno)    krivovjerje    proždrljivost    požuda 
 14. Koji od navedenih tipova nasilja NIJE bio jedan od tri pojasa u kojima su bili kažnjeni grješnici nasilnici? 
  protiv bližnjih    protiv samih sebe    protiv Boga, prirode i rada    protiv djece i žena  (točno) 
 15. Iz kojeg je razloga katolička crkva imala prihvaćajući stav prema Danteovom prikazu pakla? 
  zato što se striktno držao opisa pakla iz Biblije    zbog vrlo logičnog i strukturiranog prikaza pakla  (točno)    zbog forme u kojoj je spjev napisan    zbog izbora osoba koje se spominju u Paklu 
 16. Dante je po svoj prilici bio u Hrvatskoj? 
  DA  (točno)    NE 
 
 Provjeri   Poništi 
 
   
 
 Sadržaj 
 Dante Alighieri 
 Prije čitanja... 
 Božanstvena komedija – Pakao 
 Prvo pjevanje 
 Drugo pjevanje 
 Treće pjevanje 
 Četvrto pjevanje 
 Peto pjevanje 
 Metodički instrumentarij 
 Poticaji za daljnji rad 
 Rječnik 
 Kviz 
 
 
 
 Dante Alighieri 
 Firenca, između 18. svibnja i 17. lipnja 1265.  – Ravenna, noć 13./14. rujna 1321. 
 Dante Alighieri talijanski je pjesnik. Pisao je na latinskom i na talijanskom jeziku. 
 Odgojen je u firentinskoj plemićkoj obitelji. Školovao se u Firenci i u Bologni. Kao mladić uključio se u krug pjesnika novoga stila (tal.  dolce stil nuovo ) koji su bili zaokupljeni poniranjem u sebe i svoje osjećaje, prvenstveno osjećaj ljubavi prema ženi, koristeći se pritom biranim i profinjenim izrazom. 
 Godine 1285. oženio se Gemmom di Manetto Donati s kojom je imao troje ili četvero djece. Obavljao je različite diplomatske službe te aktivno sudjelovao u političkom životu Firence, tada obilježenom sukobima između papinih pristaša (gibelina ili crnih) i pristaša firentinske samouprave odnosno cara-sljednika Svetog Rimskog Carstva (gvelfa ili bijelih). Dante se politički angažirao na strani gvelfa, pa kada su se gibelini domogli vlasti 1302. biva doživotno prognan iz Firence, a presudom od 10. III. iste godine zaprijetili su mu lomačom padne li u ruke vlasti. Dante tada odlazi iz Firence i do smrti će ostati u izbjeglištvu. Kao izbjeglica živio je u Arezzu, Forliju, Veroni, Trevisu, Ravenni, Lucci, a neko vrijeme, čini se, i u Parizu (1309. i 1310.). Od 1313. do 1318. godine živio je u Veroni, a 1318. nastanio se trajno u Ravenni gdje je, kako se misli, predavao retoriku. Dante je, uz brojna druga putovanja, pohodio i Hrvatsku. Razbolio se putujući u Veneciju 1321. i po povratku u Ravennu umro. Firenca, koja ga je doživotno prognala i osudila na lomaču, pedesetak godina nakon pjesnikove smrti pozvala je Boccaccia da drži javna predavanja o značenju Danteove  Komedije  ( Commedia ). Upravo je Boccaccio tomu Danteovu djelu pridružio epitet  Božanstvena  ( La Divina ). 
 U ranim djelima, pjesničkoj zbirci  Novi život  ( La vita nuova , 1295.) i stihovima posmrtno okupljenima u zbornik  Pjesme  ( Rime ), Dante je opjevao svoju ljubav prema Beatrice (pravim imenom Bice di Folco Portinari) koju je prvi put susreo 1274. godine. Beatrice se poslije udala za Simonea de’ Bardija. Umrla je 1290. godine. Lik Beatrice duboko je utkan u čitavo Deanteovo pjesničko djelo i doprinio je izgradnji koncepta idealizirane platonske ljubavi prema ženi, bez posezanja za konkretnim zemaljskim ostvarenjem te ljubavi. Taj je koncept ljubavi značajka svega pjesništva firentinske pjesničke škole novog stila. 
 Filozofsko djelo  Gozba  ( Convivio ), napisano oko 1304.-1307. talijanskim jezikom ,  nastalo je u progonstvu i nije dovršeno. Motivirano je idejom da se znanje približi puku, neškolovanim ljudima, a u tome je presudna uloga jezika. Dante u tom djelu izriče pohvalu pučkomu jeziku, a temu talijanskoga pučkoga jezika – njegova podrijetla, raznolikosti i vrijednosti, te potrebe da se prema zajedničkim elementima iz svih talijanskih dijalekata stvori jedinstveni talijanski jezik koji će biti ravnopravan latinskomu – razradit će u raspravi pisanoj latinskim jezikom  O umijeću govorenja na pučkom jeziku  ( De vulgari eloqentia , napisano oko 1302.-1305.). Time je Dante pokrenuo proces standardizacije talijanskoga jezika, a svojim književnim djelom značajno je na nj utjecao. 
 U latinskoj raspravi  Monarhija  ( De Monarchia ) Dante govori o pravednoj vladavini, zalaže se za monarhistički oblik političkoga poretka, ističući uzajamnu neovisnost i ravnopravnost Carstva i Crkve. Smatra kako je carska vlast zakonit nasljednik Rimskoga Carstva i jamac dobra života ljudi na zemlji, dok crkvena vlast treba ljude pripremati za nebeski život. 
 U 13 očuvanih  Epistula (Epistole)  pisanih na latinskom jeziku Dante govori o aktualnostima svojega doba. U 8. poslanici (epistuli) govori o ustroju, sadržaju i ciljevima svojega djela  Komedija , te proročanski piše da će tim djelom na talijanskom jeziku steći slavu. 
 Dvije latinske  Ekloge  ( Egloghe ) pisane su po uzoru na Vergilija. 
 Najveće je i najpoznatije Danteovo djelo  Komedija  ( Commedia ), pisana na talijanskom jeziku. Dante je  Komediju  započeo pisati 1307. (ili 1313.), a dovršio ju je u godini u kojoj je umro.  Komedija  se sastoji od triju dijelova –  Pakla, Čistilišta, Raja  ( Inferno, Purgatorio, Paradiso ), a obuhvaća ukupno stotinu pjevanja u rimovanim jedanaesteračkim tercinama. To djelo opisuje put pjesnika-pripovjedača kroz tri svijeta nebeskog života. Kroz  Pakao  i  Čistilište  provodi ga Vergilije (simbol klasične tradicije pjesništva i Danteov uzor), kroz  Raj  Beatrice (simbol novog pjesništva i Danteova muza), a pred lice Božje dovodi ga sv. Bernard (naučitelj Crkve, štovatelj Blažene Djevice Marije i veliki umjetnik riječi). 
 U alegorijskom obliku srednjovjekovne vizije zagrobnoga života Dante donosi prikaz svoga vremena – ljudi i njihovih postupaka na kraju europskog srednjovjekovlja – čime najavljuje novovjekovlje, humanizam i renesansu. Dante tako postaje »posljednji pjesnik srednjega vijeka i prvi moderni pjesnik«. Njegov put od pakla do raja odvija se u razdoblju Kristove muke i uskrsnuća u travnju 1300. godine.  Pakao  ( Inferno ) opisuje silazak kroz devet krugova pakla – ponora kojemu je ulaz ispod Jeruzalema, a vrh u središtu Zemlje. Pjesnik tamo susreće brojne likove znamenitih grešnika, od junaka i pjesnika antičke i crkvene povijesti do vlastitih suvremenika. Svakom stupnju grješnosti odgovara neko mjesto u paklu.  Čistilište  ( Purgatorio ) prati različite stupnjeve grijeha koji se mogu okajati da bi se došlo u Raj.  Raj  ( Paradiso ) donosi put do devet nebeskih sfera ptolomejskoga sustava koje se vrte oko Zemlje, a iznad njih se prostire beskonačni i nematerijalni Empirej u kojem Beatrice zauzima zasluženo mjesto među blaženima. U Danteovu djelu odražava se srednjovjekovna preokupacija vječnim životom te ljudskim manama i vrlinama koje određuju poziciju u njemu, kao i srednjovjekovna poetika stroge i simboličke strukture (strofe od 3 stiha, 3 dijela po 33 pjevanja i jednim uvodnim čine savršenstvo i dovršenost broja sto, 9 krugova pakla i 9 nebesa raja), ali i slika novog vremena vidljiva pjesnikovu interesu za suvremenost i pojedince, u kritičnosti prema Crkvi, u uzdizanju klasičnih uzora. 
 Danteova  Komedija  zarana je pridobila veliku pozornost talijanske i europske književne i šire javnosti, a danas se smatra svjetskom književnom baštinom, proučava i poštuje u svim narodima. Izniman je Danteov utjecaj na europsku literaturu, pa i na hrvatsku, sve od Marka Marulića (koji je prepjevao 1. pjevanje  Pakla  na latinski jezik), Mavra Vetranovića, Petra Zoranića, pa do danas. Cjelovitu su  Božanstvenu komediju  preveli na hrvatski Izidor Kršnjavi (proznim prijevodom, ne stihovima), Franjo Uccellini-Tice, Mihovil Kombol i Stjepan Markuš, a dijelove su prevodili Vladislav Vežić, Petar Preradović, Ante Tresić Pavičić, Milan Begović, Vladimir Nazor, Olinko Delorko, Vinko Lozovina, Grgo Gamulin, Ivan Slamnig, Mate Maras, Mirko Tomasović, Tonko Maroević i drugi. 
 Najcjenjeniji i najmjerodavniji među hrvatskim prijevodima  Božanstvene komedije  prijevod je Mihovila Kombola. Danteovo je djelo u Hrvatskoj obilno istraživano i ne prestaje biti predmet znanstvenog zanimanja, o čemu svjedoči i najnovija studija Mirka Tomasovića  Hrvat u Empireju , objavljena 2017. godine. 
 O iznimnoj recepciji Dantea među Hrvatima svjedoče i njegovi odjeci među hrvatskim likovnim umjetnicima – Juraj Dalmatinac u 15. je stoljeću izradio prvo Danteovo poprsje, Julije Klović u 16. je stoljeću brojnim minijaturama ilustrirao  Božanstvenu komediju , spjev su majstorski ilustrirali Mirko Rački i Bela Čikoš Sesija, a motivi iz Danteova djela nadahnjivali su i druge umjetnike (Karasa, Ivekovića, Bukovca, Vidovića, Meštrovića, Radauša). 
 Na hrvatski su prevedena sva Danteova djela. 
 * * * 
 Božanstvenu komediju  (izvorni naslov:  Commedia ), djelo kojim je stekao svjetsku slavu, Dante je pisao kao zreo pjesnik i čovjek velika znanja. Spjev naziva komedijom u skladu sa srednjovjekovnom poetikom prema kojoj je komedija pripovjedačko djelo u stihu, pisano svima razumljivim izrazom i sa sretnim završetkom. Jezik spjeva toskansko je narječje Danteova vremena. Djelo je i strukturirano u skladu sa srednjovjekovnom poetikom – u sadržaju ima jasnu moralnu poruku, a u obliku čvrst i simboličan ustroj. Tako sadržajem donosi alegorijsku sliku puta pojedinca i čovječanstva od grijeha i pakla, preko pokajanja i pročišćenja u čistilištu do spasenja i Boga u raju. Oblik djela počiva na trojnoj arhitekturi koja simbolizira sv. Trojstvo – tri su dijela ( Raj ,  Pakao  i  Čistilište ), u svakom su dijelu 33 pjevanja, u svakoj su strofi tri stiha, u paklu je devet krugova, a u raju devet nebesa. 
 Putovanje pjesnika-pripovjedača događa se u Velikom trodnevlju i na Uskrs 1300. godine. Pjesnik je na polovici svoga životnoga puta, ima 35 godina, izgubljen je u tamnoj šumi, alegoriji grijeha, a napadaju ga tri zvijeri: leopard, lav i vučica – simboli grijeha neumjerenosti, oholosti i pohlepe. Silazi u podzemlje i ide sve dublje prema središtu zemlje. Vodi ga rimski pjesnik Vergilije, Danteov pjesnički uzor. Prostor kojim se kreću ima oblik lijevka koji se prema dnu suzuje. Najprije je predvorje pakla u kojem su mlitavci, potom je prvi krug, limb, kojega nastanjuju oni koji su živjeli prije objave kršćanstva, u drugom su krugu bludnici, u trećem proždrljivci, u četvrtom lakomci i rasipnici, u petom gnjevljivci, u šestom krivovjerci i bezbožnici, u sedmom nasilnici, u osmom varalice, a u devetom izdajice. U dnu je pakla Lucifer. Grešnici trpe muke težinom primjerene težini grijeha, a čuvaju ih mitološka bića preobražena u demone. 
 Prošavši kroz pakao, pjesnik i Vergilije izbili su na površinu druge Zemljine polutke, gdje se diže otok-planina, čistilište. U čistilištu su, obratno od pakla, najprije oni s težim grijesima, a na vrhu oni s lakšima. Na vrhu je raj. Tu pjesnika napušta Vergilije i pojavljuje se divna Beatrice. Nakon što se pokajao i pročistio uranjanjem u rijeku zaborava i u rijeku sjećanja na dobra djela, Beatrice ga vodi kroz devet nebesa raja, nazvanih po planetima i zvijezdama koje nastanjuju kreposne duše – od manjih vrlina prema većima, sve do Empireja gdje je Bog sa svojim svecima i anđelima. 
 Ono što čini iskorak Božanstvene komedije iz srednjovjekovne poetike jest aktualizacija zbivanja. Prostori kojima pjesnik-pripovjedač prolazi nastanjuju i duše njegovih suvremenika. Dante ih imenuje, opisuje mane i vrline svojega vremena, daje kritičku sliku talijanskoga i europskoga društva na kraju srednjovjekovlja. Posebno je kritičan prema Crkvi i njezinim velikodostojnicima. Tako je Danteova  Božanstvena komedija  grandiozno djelo koje u sebi sjedinjuje odlike i duh srednjovjekovlja te najavljuje duh novovjekovlja. 
 Božanstvena komedija  u svim je europskim kulturama ostavila traga, posebno njezin prvi dio –  Pakao . Još su romantičari, jer je najviše odgovarao njihovu senzibilitetu, u prvi plan stavili  Pakao  i njegove najpopularnije epizode – o Uliksu i Diomedu, o nesretnim ljubavnicima Paolu i Francesci, o knezu Ugolinu... Time su nepravedno zapostavljeni  Čistilište  i  Raj . 
 Vrijedi znati i da je prema stihu iz Danteova  Čistilišta  nastao izraz kojim se označava pjesnička škola i znameniti renesansni stil ljubavne lirike –  dolce still nuovo . 
 Za hrvatsku je kulturu  Raj  posebno zanimljiv – u 31. pjevanju pjesnik-pripovjedač svoj ushit pri susretu sa sv. Bernardom uspoređuje s ushitom pobožnoga hodočasnika iz Hrvatske ( »da Croazia« ) pri pogledu na Veronikin rubac. Naime, pjesnikovo zamišljeno putovanje odvija se u razdoblju Velikog trodnevlja i Uskrsa 1300. godine. Ta je godina bila prva sveta, jubilarna ili zlatna godina, a proglasio ju je papa Bonifacije VIII., i po njegovoj zamisli jubilarna se godina trebala ponavljati svakih stotinu godina. U jubilarnoj godini može se dobiti potpuni oprost grijeha i druge milosti, pa je ta godina vrijeme pojačanog hodočašća na papinski dvor, na koje su se upućivali i brojni Hrvati. Epizoda s hrvatskim hodočasnikom privlačila je i još uvijek privlači veliku pozornost hrvatskih prevoditelja i istraživača Danteova djela. 
 dr. sc. Jelena Vignjević 
 Prije čitanja... 
 ●   Tema posljednjeg suda i vječnoga života čest je motiv umjetnosti srednjega vijeka i na početku novovjekovlja. Što misliš, zanima li ljude i danas, više od 500 godina nakon tog razdoblja, ta tema? Zanima li tebe tema vječnog života? 
 ●   Prouči samostalno ili u suradnji s drugim učenikom detaljnije sliku flamanskoga slikara Weydena. Prisjeti se znanja iz likovne umjetnosti. Kakva je kompozicija ove slike? Tko se otima za ljude u dnu slike? Zašto su ljudi prikazani golima? Što je prikazano na lijevoj, a što na desnoj strani slike? 
 
 Rogier van der Weyden,  Posljednji sud , oko 1450.   Izvor:  Wikipedija . 
 Spjev  Božanstvena komedija  talijanskoga pjesnika Dantea Alighierija donosi upravo tu temu – vječni život u trima mogućima svjetovima: paklu, čistilištu i raju. 
 ●   Kratak podsjetnik na život i djelo Dantea Alighieria dostupan je na dvominutnom dokumentarnom filmu, na poveznici: 
 https://www.youtube.com/watch?v=TcI-geXHPpU 
 ●   Istraži i o Danteovu boravku u Hrvatskoj te o vezama obitelji Alighieri s Hrvatskom. Pritom ti prvi korak mogu biti spoznaje na poveznici: 
 http://www.croatianhistory.net/etf/danteh.html 
 O toj je temi objavljena knjiga Ivana Lerotića  Danteove staze po Hrvatskoj . 
 Božanstvena  komedija    Pakao 
 Metodički  instrumentarij 
 dr. sc. Jelena Vignjević 
 RAZMISLI I STVARAJ 
 ●   Vjerojatno su ti poznate riječi temeljne poruke s natpisa na vratima pakla. Na talijanskome glase:  »Lasciate ogni speranza, voi ch’entrate«  Ljudi često citiraju taj Danteov stih. U kojem kontekstu se izriče ta misao? Što sve u ljudskom zemaljskom životu može biti pakao? 
 Nauči tih prvih devet stihova iz III. pjevanja stihova napamet. Vrijedi znati makar i mali dio  Božanstvene komedije  – dragulja ljudske baštine. 
 ●   Rimskog pjesnika Vergilija Dante je smatrao svojim učiteljem. O tome piše u  Paklu  (I, 79-89; prev. M. Kombol) ove stihove: 
 Ta ti li si, Vergilij, ono vrelo,       gdje rječitosti ključa rijeka prava?       ... 
 Ti, što si svjetlost pjesnika i glava,       nagradi ljubav, koju za te gojih,       i koja tvoj mi spjev u ruke dáva! 
 Ja poklonik sam remek-djela tvojih,       i lijepi stil, što na me pažnju svrnu,       samo iz djela tvojega usvojih. 
 Prisjeti se što si u 1. razredu učio o Vergiliju. Koji to njegov spjev spominje Dante? Što posebno hvali kod svog učitelja? Za što Dante moli svog učitelja? Kako se Dante određuje prema svom učitelju? 
 ●   Pjesnik-pripovjedač uz Vergilijevu pratnju prolazi kroz predvorje pakla u kojem su mlitavci – »nemili Bogu i njegovim dušmanima« – potom je prvi krug, limb, kojega nastanjuju oni koji su živjeli prije objave kršćanstva i nisu bili kršteni (npr. veliki ljudi antike), a u drugom su krugu bludnici. Pročitaj ili poslušaj dio iz drugoga kruga (Pakao, V, 1-10, 64-67; prev. M. Kombol): 
   
 Tako se spustih iz prvoga kruga,       u drugi, manji prostorom, al’ koji       tim više ječi od plača i tuga. 
 Tu Minos strašan, zubma režeć stoji,       na pragu ondje grijehe ispitiva,       sudi i šalje, repom pravdu kroji. 
 To jest, kad duša, na nesreću živa,       tu stigne, sva se ispovijeda tada,       a ovaj znalac svakog djela kriva 
 dâ joj u paklu mjesto što joj spada:       toliko puta svije rep na tijelu       koliko treba stepena da pada. 
 ... 
 Jelenu vidjeh, što tolike jade       prouzroči, i Ahila junaka,       koji na kraju zbog ljubavi pade. 
 Tu bješe Paris, Tristan i još jaka       četa, i sve im redom kaza sjene       zbog ljubavi što dopadoše mraka. 
   
 ●   Silazeći dublje u pakao, na što nailazi pjesnik? Kakav je prostor, kakve prilike? 
 ●   Na ulazu stoji Minos u liku repate životinje. Tko je Minos? Iz koje je literature taj lik (prisjeti se prošlogodišnjih sadržaja iz književnosti)? Kojim postupkom Minos određuje smještaj duše u paklu? 
 ●   Pjesnik je u drugom krugu susreo brojnu »četu« onih koji su u paklu završili »zbog ljubavi«. Nailazi na Jelenu (lijepu Helenu), Menelajevu ženu koju je oteo Paris, pa je došlo do rata i propast Troje. Gdje je taj događaj također opisan? Prisjeti se te literature. 
 ●   Pjesnik susreće i Ahila (Ahileja), najvećega grčkog junaka. Prisjeti se, zbog koga se je Ahilej rasrdio i odbio se boriti na grčkoj strani? Kako je to utjecalo na trojanski rat? 
 ●   Pjesnik susreće i Tristana, viteza okruglog stola, ubijenog zbog ljubavi prema plavokosoj Izoldi. Iz koje je literarne tradicije ta priča? 
 ●   Zaključi, koje literarne i kulturne slojeve unosi Dante u svoj spjev? 
 ●   Osvrni se još jednom na stihove iz I., III.. i iz V. pjevanja koje si analizirao. Koliko je stihova u svakoj strofi? Koliko je slogova u svakom stihu? Kojom su vrstom rime stihovi povezani? 
   
   
 NAUČI, TO JE VAŽNO 
 TERCINA  (tal.  terzina,  od  terzo  < lat.  tertius:  treći) je strofa koja se sastoji od triju stihova povezanih lančanim rimovanjem  (aba bcb cdc).  Tercinu s jedanaestercem ( endecasillabom ) kao stihom u pisanu je poeziju uveo Dante Alighieri. U hrvatskoj književnosti tercina se javlja u  Ranjininu zborniku,  a potom i u poeziji Ante Tresića Pavičića, Milana Begovića, Vladimira Nazora i Tina Ujevića. 
 DOLCE STIL NUOVO  [do'lče ~ nuɔ:'vo] (tal.: slatki novi stil),  stilnovizam,  ljupki novi stil ,  talijanska je pjesnička škola oko koje su se u Firenci okupljali Dante Alighieri, Guido Cavalcanti, Cino da Pistoia, Lapo Gianni i dr. Utemeljiteljem se smatra Guido Guinizelli, čija je kancona  K nježnu se srcu Amor uvijek sklanja  ( Al cor gentil rempaira sempre Amore ) lirski proglas stilnovističke koncepcije ljubavi prema uzvišenoj i pjesniku nedostižnoj ženi, nebeskoj osobi, idealu ljepote i utjelovljenju svih vrlina. Osjećaj ljubavi prema takvoj ženi dostupan je samo plemenitim srcima Naziv  dolce stil nuovo  potječe iz Danteova  Čistilišta  (XXIV, 57). Najveći je domet te škole  Novi život  (1292–94), mladenačko djelo Dantea Alighierija. Poetika stilnovizma dijelom će se nastaviti u kasnijemu petrarkizmu. 
 ALEGORIJA  (grč.  ἀλληγορία:  slikovit govor) je retorička figura kojom se kakvu prikazu pridaje vrijednost različita od doslovne. Počiva na sličnosti ili suprotnosti doslovnoga i prenesenoga značenja, što je povezuje sa simbolom, metaforom i usporedbom. Susreće se u raznim pripovjednim oblicima (mit, basna, parabola, ep, poema, roman, drama). 
   
   
 RAZGOVOR S UČENICIMA 
 ●   Prema Danteovoj viziji u pakao se ulazi kroz veličanstvena i strašna vrata na kojima stoji natpis ( Pakao , III, 1-9; prev. M. Kombol): 
 Kroz nas se ide u grad sviju muka,       kroz nas se ide gdje se vječno plače,       kroz nas se ide do propala puka. 
 Pravda nam tvorca višnjega potače;       božanska svemoć, mudrost, što sve znade,       i prva ljubav graditi nas zače. 
 Što god stvorenja prije nas imade,       vječno je, pa smo i mi vječna vijeka;       tko uđe, nek se kani svake nade. 
 ●   Pjesnik naziva pakao gradom sviju muka. Tko nastanjuje taj grad? Tko je taj grad stvorio? Čime je Stvoritelj bio potaknut? Hoće li ikad taj grad prestati postojati? Ima li izlaza iz njega za one koji su tamo? 
 ●   Dijelom i zbog političke pozicije, Dante je bio istaknuti protivnik papinstva i njegovih svjetovnih ambicija. Smatra da je Crkva napustila svoju izvornu misiju i pretjerano se okrenula zemaljskim dobrima. Otvoreno proziva pape i navodi njihove mane i grijehe u  Paklu . Pročitaj ili poslušaj stihove iz  Pakla  (XIX, 104-105, 112-114; prev. M. Kombol): 
 jer svijet plače s lakomosti vaše,       što dobre gazi, dajuć zlima časti.       ... 
 Zlato i srebro kao bog vam vrijedi,       i što vas drugo luči od pogana,       van što vi sto, a oni jednog slijede? 
 Razmisli o tim stihovima. Što Dante zamjera poglavarima Crkve? Može li se i u suvremenoj Crkvi govoriti o problemu o kojem govori Dante? Kako se u tom smislu određuje papa Franjo? 
 ●   Razgovaraj s drugim učenicima o Crkvi kakvu prikazuje Dante i o današnjoj Crkvi. Jasno argumentiraj svoje stavove. 
 ●   Pjesnika-pripovjedača kroz raj vodi Beatrice. Njome je obilježena  Božanstvena komedija  i njoj je Dante posvetio svoja prva pjesnička djela. Ljubav prema njoj opjevao je u  Pjesmama . 
 ●   Dante na nov način izražava svoju ljubav prema ženi, Beatrice Portinari. Prethodna je dvorska lirika prikazivala ženu kao ponosnu feudalnu gospođu i ustaljenim izrazima. Dante prikazuje ženu kao uzvišeno i duhovno biće koje na njega i na sve koji je vide ima pozitivan i oplemenjujuć utjecaj. U  Rimama  donosi sljedeći sonet (prev. M. Kombol): 
 Tolike draži i sklad se u moje  gospoje vide kad pozdravlja koga  da svaki jezik n’jem protrne stoga,  a oči u nju gledati se boje. 
 Dok joj, kad ide, svatko hvalu poje,  nju resi krotkost i dobrota mnoga,  pa misliš: stvor je taj zemlji od Boga  poslan da čudo on pokaže svoje. 
 Tko god je gleda, tako mu se mili  da kroz oči mu slast u srce lije  koju ne pojmi tko je kušo nije. 
 I s njene usne regbi duh se krili  ljubavi slatke pun što dušu zove  neprestano na uzdisaje nove. 
 Što doznaješ o Danteovoj gospoji? Koje je vrline rese? Tko ljudima progovara kroz njezino savršenstvo? Kakav je njezin govor? Koji utjecaj na ljude ima ta gospoja? 
 ●   Danteova je Božanstvena komedija razumljiva na dvjema razinama značenja. Prva je razina ona doslovna, prikaz zamišljenoga puta po podzemnim prostorima pakla, nadzemnim prostorom čistilišta i nebeskim prostorom raja. No, postoji i druga razina značenja – simbolički put pojedinca opterećena grijehom do spoznaje svoje grešnosti i spoznaje pravih vrijednosti, preko pokajanja i iskupljenja grijeha do spasenja u vječnom životu. To drugo značenje nazivamo alegorijskim. 
 Dante u  Gozbi  piše: 
 Valja znati da se spisi mogu shvaćati i objašnjavati prema dvama njihovim glavnim smislovima. Prvi se zove doslovni, a to je onaj koji se ne proteže dalje od slova praznih riječi, kao u pričama. Drugi se zove alegorijski, a to je onaj smisao koji se skriva pod plaštem tih priča i to je istina skrivena iza lijepe laži. 
 ●   Upoznat si s početkom V. pjevanja, odnosno ulaskom u drugi krug pakla. Tu su epizodu oslikali brojni umjetnici, među poznatijima je ilustracija francuskog slikara Gustava Doréa. Pogledaj ilustraciju, usporedi je sa svojim doživljajem tog prizora. Nacrtaj svoj doživljaj. 
   
 
 Izvor:  Wikimedia Commons . 
   
 Prouči samostalno ili u suradnji s drugim učenikom ilustraciju šume u kojoj je Dante zalutao i iz koje ga je izvukao Vergilije provevši ga kroz pakao, čistilište i raj. Usporedi sliku sa svojim doživljajem tog prizora. Nacrtaj ili usmeno opiši svoj doživljaj mračne šume sa zvijerima na početku Danteova spjeva. 
 
 Izvor:  Wikimedia Commons . 
   
 Naslikaj, nacrtaj ili oblikuj i ti koji prizor iz Danteova  Pakla . 
 Svoj likovni doživljaj možeš prikazati u obliku postera. 
 U izradi postera pomoći će ti digitalni alat  Canva , dostupan na poveznici:  https://www.canva.com/create/posters/ 
 ●   Izaberi jednu epizodu iz  Pakla  i prikaži je monologom ili stripom. 
 Za izradu stripa možeš koristiti digitalne alate  Pixton  ili  Make Beliefs Comix :   http://e-laboratorij.carnet.hr/pixton-udahnite-zivot-strip/   http://e-laboratorij.carnet.hr/make-beliefs-comix-brzo-jednostavno-do-vlastitog-stripa/ 
 ●   Zamisli komunikaciju Dantea Alighierija i Beatrice Pottinari kao današnjih mladih ljudi, tvojih vršnjaka. Napiši ili snimi njihove razgovore u obliku SMS, Facebook, WhatsApp ili drugih poruka. 
 To možeš učiniti uz pomoć ovog digitalnog alata koji simulira razgovor:   http://www.classtools.net/SMS/index.php 
 SKUPNI RAD I RAD U PAROVIMA 
 ●   Razgovarajte u razredu o grijesima europskog društva na kraju srednjovjekovlja te o grijesima tog društva na početku trećeg tisućljeća po Kristu .  Obratite pozornost na pravila i bonton skupnog razgovora – poliloga. Možete razgovarati i u manjim skupinama, po četiri učenika, zapisati zaključke i predstaviti ih razredu. 
 Organizirajte debatu Karl Popper ili World Schools formata. Izaberite za tezu jednu od sljedećih: 
 Ljubav spašava pojedinca i svijet. 
 Pakao je na zemlji, ne na nebu. 
 Na stranicama Hrvatskoga debatnog društva –  https://hdd.hr  – potražite više o debati, o spomenutim načinima vođenja debate te o materijalima za pripremu debate ( https://hdd.hr/materijali/ ). 
 ●   Radite u parovima intervju s izabranim likom iz Danteova  Pakla . Jedan učenik ima ulogu novinara, a drugi izabranog književnog lika. Učenik novinar može mobitelom snimati intervju. Sudionici intervjua se mogu zajedno osvrnuti na intervju i na usklađenost pitanja i odgovora s likovima kako su prikazani u  Paklu . 
 ●   Na isti način osmislite intervju s Danteom. 
 Poticaji za daljnji rad 
 1.   Brojni su likovni prikazi Danteovih devet paklenih krugova. Jedan od njih dostupan je na poveznici: 
 https://www.youtube.com/watch?v=dSaqmtfS2So 
 Načinite svoj prikaz Danteovih krugova pakla. 
 2.   Danteovo je djelo toliko proučavano da se govori o izdvojenoj grani književnosti – danteologiji. 
 Brojna su tumačenja njegova djela. Tumačenja  Božanstvene komedije  od strane suvremenih svjetskih proučavatelja dostupni su na poveznici: 
 https://www.youtube.com/watch?v=tUYXGB8Uk4M 
 Istražite koji su hrvatski prinosi danteologiji. 
 3.   Politički sukob između gvelfa i gibelina značajno je utjecao na Danteov život, pa i na stvaralaštvo. Istraži više o tom sukobu, za početak se informiraj na poveznici: 
 http://www.enciklopedija.hr/natuknica.aspx?id=23920 
 4.   Na hrvatskome jeziku kratak prikaz Danteova života i djela donosi dokumentarni film na poveznici: 
 https://www.youtube.com/watch?v=TcI-geXHPpU 
 5.   Vrijedno je znati zanimljivu činjenicu da je Danteov praunuk otvorio ljekarnu u Zagrebu. O vezama obitelji Alighieri s Hrvatskom govori i dan-danas postojeća kuća u kojoj je bila ta ljekarna. Obiđi Gornji grad, Kamenitu ulicu, virtualno ili u stvarnosti. Pronađi kuću i zabilježi što si doznao. Snimi svoj istraživački put. 
 Zanima li te više o Danteovim vezama s Hrvatskom, posluži se knjigom Ivana Lerotića  Danteove staze po Hrvatskoj  (Biakova, Zagreb, 2004.). 
 6.   Ako učiš ili razumiješ talijanski jezik, izvorni tekst  Božanstvene komedije  potraži na ovoj poveznici: 
 https://it.wikisource.org/wiki/Divina_Commedia 
 Odaberi neke ulomke i usporedi ih s prijevodom. Iznenadit ćeš se koliko se Danteov jezik malo razlikuje od današnjeg standardnog talijanskog. 
 7.   Izvornik  Božanstvene komedije  na ovoj je poveznici dostupan i kao zvučna knjiga: 
 https://archive.org/details/divina_commedia_librivox 
 Rječnik 
 A 
 
 Aheront 
 – u grčkoj mitologiji rijeka koja u podzemlju dijeli svijet živih od svijeta mrtvih 
 
 
 Anaksagora 
 (499.-428. pr. Kr.) – starogrčki predsokratovski filozof, matematičar i astronom 
 
 B 
 
 bilina 
 – biljka 
 
 C 
 
 Ciceron, Marko Tulije 
 (106.-43. pr. Kr.) – veliki rimski govornik, pisac i političar 
 
 D 
 
 Demokrit 
 (oko 460.-370. pr. Kr.) – predsokratovski starogrčki filozof, autor teorije o atomima 
 
 
 Dido 
 – Didona, kraljica Kartage koja je bila zaljubljena u trojanskog junaka Eneju 
 
 
 Diogen 
 (413.-323. pr. Kr.) – starogrčki filozof, cinik; htio je čovjeka osloboditi spona civilizacije i vratiti ga prirodi, stanovao je u bačvi 
 
 E 
 
 Empedoklo 
 (oko 490. – oko 430. pr. Kr.) – starogrčki predsokratovski filozof, utemeljitelj teorije o četiri osnovna elementa (vatra, voda, zemlja, zrak) 
 
 G 
 
 gove 
 – govore 
 
 H 
 
 haran 
 – zahvalan 
 
 
 Haron ,  Haront 
 – u grčkoj mitologiji lađar koji duše pokojnika prevozi u podzemni svijet preko rijeke Stiksa 
 
 
 hatar 
 (mađ.) – kraj, predio 
 
 
 Heraklit 
 (oko 540. – oko 480. pr. Kr.) – starogrčki predsokratovski filozof, zvan »Heraklit mračni« dijalektičar, poznat po izreci  panta rhei  (sve teče) 
 
 
 Horac 
 – Kvint Horacije Flak (65.-8. pr. Kr.), rimski lirik, pjesnik oda i satira 
 
 I 
 
 Ilion 
 – Troja 
 
 K 
 
 kadiva 
 (tur.) – kadifa, baršun, samt, pliš 
 
 L 
 
 lučiti se 
 – odvajati se, razdvajati se 
 
 
 Lukan, Marko Anej 
 (39.-65. n. e.) – starorimski pjesnik, autor historijskog epa o rimskom građanskom ratu  Pharsalia ; urotnik protiv cara Nerona 
 
 M 
 
 miri 
 – zidine 
 
 O 
 
 Ovid 
 – Publije Ovidije Nazon (43.-18. pr. Kr.), rimski pjesnik poznat po svojim  Metamorfozama 
 
 P 
 
 pot 
 – znoj 
 
 
 prèdati 
 – bojati se, strašiti se, prezati 
 
 R 
 
 ročiti se 
 – dogovoriti se, okupljati se 
 
 S 
 
 Sub Julio 
 (lat.) – pod Julijem (Cezarom) 
 
 T 
 
 Tales iz Mileta 
 (oko 625.-546. pr. Kr.) – grčki filozof, fizičar, astronom i matematičar, osnivač prve filozofske škole; jedan od sedam legendarnih mudraca 
 
 V 
 
 vajan 
 – jadan 
 
 Z 
 
 Zenon 
 (oko 490. – oko 430. pr. Kr) – starogrčki predsokratovski filozof, pripadnik elejske škole, izumitelj dijalektike, najpoznatiji po paradoksima 
 
 
 zrenik 
 – obzor, horizont 
 
 Prvo pjevanje 
 Zalutavši u šumi Dante stiže do podnožja jednog brežuljka. Tri zvijeri. Vergilijev razgovor s Danteom. Proročanstvo o Veltru. 
 
 
 
 
   
 
 
 Na pola našeg životnoga puta [1]       u mračnoj mi se šumi noga stvori,       jer s ravne staze skrenuvši zalúta. [2] 
 
 
 
 
 4 
 
 
 Ah, kakva bješe, mučno li se zbori,       ta divlja šuma, gdje drač staze krije!       Kad je se sjetim, još me strava mori. 
 
 
 
 
 7 
 
 
 Čemernija ni samrt mnogo nije;       al' da bih kazo što tu dobro nađoh,       ispričat mi je druge zgode prije. 
 
 
 
 
 10 
 
 
 Ja ne znam pravo kako tamo zađoh,       tako sam bio snom omamljen, kadno,       zalutavši, sa prave staze sađoh. 
 
 
 
 
 13 
 
 
 Al' kad sam stigo jednom brijegu na dno,       tamo gdje kraj je onoj bio drazi       što nagna stravu u srce mi jadno, 
 
 
 
 
 16 
 
 
 pogledah uvis te mu leđa spazih       već odjevena zrakama planeta, [3]       što ravno vodi svijet po svakoj stazi. 
 
 
 
 
 19 
 
 
 Tad presta malo strava da mi smeta,       što svu noć nije srcu mira dala,       noć provedenu u toliko sjetâ. 
 
 
 
 
 22 
 
 
 I kao čovjek koji je iz vala       bez daha na kraj isplivo pa gleda       natrag na vodu opasnu sa žala, 
 
 
 
 
 25 
 
 
 tako i duh moj, jošte sklon da  prèdâ ,       na ono se je osvrtao ždrijelo,       što živu proći nikome još nè da. 
 
 
 
 
 28 
 
 
 Odmoriv malo utruđeno tijelo       uz obronak se pusti dadoh, gdjeno       na donjoj nozi težište je cijelo. 
 
 
 
 
 31 
 
 
 Al' istom da ću uzbrdo, kad eno [4]       odnekud panter brz i gibak pao,       s krznom što bješe od pjega šareno; 
 
 
 
 
 34 
 
 
 i nije mi se više s oka dao,       već me u hodu priječio sve jače,       pa sam se vraćat više puta stao. 
 
 
 
 
 37 
 
 
 Bijaše jutrom, te se sunce zače [5]       da diže s istim zvijezdama ko tada       kad Božja ljubav po prvi put mače 
 
 
 
 
 40 
 
 
 te stvari divne; pa mi tako sada       to nježno doba i taj čas o zori       probude nadu da je dobru rada 
 
 
 
 
 43 
 
 
 i ona zvijerka u svijetloj odori,       al' tol'ko ne da ne bih premro cio,       kad vidjeh gdje se lav preda mnom stvori. 
 
 
 
 
 46 
 
 
 Taj kao da je na me doći htio       od gladi bijesan, podigavši šiju,       reko bi: i zrak uplašen je bio; 
 
 
 
 
 49 
 
 
 i vučica što izgledaše sviju       požuda sita u svojoj suhoći,       i zbog koje već mnogi suze liju. 
 
 
 
 
 52 
 
 
 Strah s njena lika s toliko mi moći       na dušu pade te mi nadu ubi       da ću vrhunca ikad se domoći. 
 
 
 
 
 55 
 
 
 Ko što su onom što dobitak ljubi       na misli samo plač i jadi ljuti,       kad dođe vrijeme gdje mora da gubi, 
 
 
 
 
 58 
 
 
 tako i mene zvijer nemirna smuti       što prilazeći stade da me ganja       polako tamo gdjeno sunce šuti. [6] 
 
 
 
 
 61 
 
 
 Za vrijeme ovog nizbrdnog lutanja       iskrsne netko ispred oči mojih,       na oko slab od preduga šutanja. 
 
 
 
 
 64 
 
 
 U pustoši kad vidjeh kako stoji:       »Smiluj se« viknuh »na nevolje moje,       tko bio, sjena il' živ čovjek koji!« 
 
 
 
 
 67 
 
 
 »Već nisam čovjek; bjeh u dane svoje,       a roditelji, lombardijsko pleme,       iz Mantove mi bjehu obadvoje. 
 
 
 
 
 70 
 
 
 Sub Julio , al' kasno, rodiše me; [7]       Rim me za dobrog Augusta znàde,       kad bogova je lažnih bilo vrijeme. 
 
 
 
 
 73 
 
 
 Bio sam pjesnik; stih moj slavu dade       Eneji, što iz trojskog dođe grada,        Ilion  gordi pošto spaljen pade 
 
 
 
 
 76 
 
 
 Al' kud ćeš natrag ti do onih jada?       I zašto nećeš uz brijeg ljupki smjelo,       što svih je izvor i uzrok naslada?« 
 
 
 
 
 79 
 
 
 »Ta ti li si Vergilij, ono vrelo,       gdje rječitosti ključa rijeka prava?«       odvratih prignuv zastiđeno čelo. 
 
 
 
 
 82 
 
 
 »Ti, što si svjetlost pjesnika i glava,       nagradi ljubav, koju za te gojih,       i koja tvoj mi spjev u ruke dáva! 
 
 
 
 
 85 
 
 
 Ja poklonik sam remek-djela tvojih,       i lijepi stil, što na me pažnju svrnu,       samo iz djela tvojega usvojih. 
 
 
 
 
 88 
 
 
 Pogledaj skota, što me natrag vrnu!       mudrače slavni, ne daj mi podleći;       sve žile mi i bila pred njim trnu!« 
 
 
 
 
 91 
 
 
 Vidjev gdje plačem on će nato reći:       »Stazama drugim poći ti je sada,       s tog divljeg mjesta želiš li uteći; 
 
 
 
 
 94 
 
 
 jer zvijer što daje toliko ti jada       tim putem ne da da se kreću ljudi,       već dotle smeta dok im smrt ne zada; 
 
 
 
 
 97 
 
 
 a tako zle i divljačne je ćudi,       da uvijek žudnjom nezasitnom diše       i jelo u njoj glad još veći budi. 
 
 
 
 
 100 
 
 
 S mnogo se zvijeri pari, i s još više       njih će se parit, dok Hrt ne pohítī       i dok joj bolnom smrću ne kidiše. 
 
 
 
 
 103 
 
 
 Taj neće zemljom, novcem da se siti,       već mudrost, ljubav, krepost su mu hrana;       međ Feltrom će mu dom i Feltrom biti. [8] 
 
 
 
 
 106 
 
 
 Italiju će spasti od zlih dana,       za koju pade djevica Kamila,       Eurijal, Niz i Turn od smrtnih rana. [9] 
 
 
 
 
 109 
 
 
 Tu zvijer će svuda gonit njegva sila,       dokle je opet ne vrati u pako,       otkle je zavist prvi vođ joj bila. 
 
 
 
 
 112 
 
 
 Stog držim da je dobro za te ako [10]       za mnome pođeš, a ja vođom ću ti       biti, i proć ćeš vječnim mjestom tako 
 
 
 
 
 115 
 
 
 gdje uzvike ćeš očajanja čuti       duhova drevnih što se bolom guše,       kličući drugoj smrti da ih sputi. 
 
 
 
 
 118 
 
 
 Vidjet ćeš: neki u ognju se skruše       zadovoljni, jer nadaju se stići,       ma kada bilo, među blažene duše; 
 
 
 
 
 121 
 
 
 a k potonjima htjedneš li se dići,       dostojnija će duša doći tada, [11]       s njom ću te pustit, kad mi bude ići, 
 
 
 
 
 124 
 
 
 jer onaj car što tamo gore vlada,       zato što njegve nisam znao vjere       ne pušta sa mnom do svojega grada. 
 
 
 
 
 127 
 
 
 Njegvo se carstvo na sve strane stere,       al' ondje su mu prijesto, vlast i dvori;       o sretan li je koga odabere!« 
 
 
 
 
 130 
 
 
 »Pjesniče«, rekoh, »čuj što glas moj zbori;       tako ti Boga, kojeg nisi znao,       da bi me jad taj minuo, i gori, [12] 
 
 
 
 
 133 
 
 
 vodi me kud si maločas me zvao,       pa da pred vrata svetog Petra dođem [13]       i gdje je, veliš, jad na duše pao.« 
 
 
 
 
 136 
 
 
 I on se krene, a ja za njim pođem. 
 
 
 
 
   
 _______________ 
 
 
         [1]   1. Prema Danteovu shvaćanju traje prosječni ljudski život sedamdeset godina, kako razlaže u svojem spisu  Convivio  ( Gozba ), pa je prema tome čovjek na polovici svojega životnog puta u trideset i petoj godini. Kako se D. rodio 1265, pada prema ovom stihu početak njegova zagrobnog putovanja u jubilarnu godinu 1300. Uistinu je pjesnik započeo svoje djelo kasnije, a smjestivši svoj put u god. 1300, omogućio je sam sebi da može događaje koji su se zbili već poslije te godine prikazati u obliku proročanstva (v. X, 79-81).
     
 
         [2]   2-3. Šuma se obično alegorijski shvaća kao grešan život, dok se pod ravnom (pravom) stazom razumijeva staza kreposti i vjere.
     
 
         [3]   17. zrakama sunca.
     
 
         [4]   31-60. Tri životinje, koje pjesnika zaustavljaju, imaju vjerojatno da znače tri grijeha: putenost, oholost i lakomost.
     
 
         [5]   37-40. Prema mišljenju srednjega vijeka Bog je stvorio svijet u proljeće, kad je sunce stajalo u znaku Ovna, dakle u doba ekvinokcija. Tako je nastalo tumačenje da je D. pošao na svoje vizionarno putovanje na Veliki petak 1300, 8. travnja, a završio ga u sedam dana.
     
 
         [6]   60. tj. natrag u mračnu šumu.
     
 
         [7]   70. Vergilije se je rodio za života Julija Cezara, ali prekasno da bi se mogao zvati pjesnikom Cezarova vremena. Vergilije je živio od 70. do 19. pr. n. e, a Julije Cezar od 100. do 44.
     
 
         [8]   101-105. Tko je Hrt, spasitelj Italije, i gdje mu se ima tražiti zavičaj (među Feltrom i Feltrom), o tom se mišljenja razilaze.
     
 
         [9]   107-108. Kamila, Eurijal, Niz i Turno poznati su likovi iz Vergilijeve  Eneide .
     
 
 [10]   112-129. sadržavaju program putovanja: 114-117 pakao, 118-120 čistilište, 121-129 raj.
     
 
 [11]   122. »Dostojnija« duša je Beatrice.
     
 
 [12]   132. »Jad«, tj. šuma.
     
 
 [13]   134. Vrata svetoga Petra jesu dveri na ulazu u čistilište (v.  Čistilište , IX, 76 i dalje), koje se otvaraju ključevima, što ih je anđeo čuvar dobio od sv. Petra (v.  Čistilište , IX, 127).
     
 
 Drugo pjevanje 
 Dante sumnja u svoju dostojnost da pođe na veliki put.  Vergilije mu odgovara da je tako odlučeno na nebu.  Ohrabren, Dante se sprema slijediti vođu. 
 
 
 
 
   
 
 
 Već umiraše dan, i mrak je sinji       već svemu živom trude ublaživo,       što god se gdje na našoj zemlji kinji, 
 
 
 
 
 4 
 
 
 a ja sam sâm tegobe iščekivo       putovanja i učešća u jadu,       što sve će pričat pamćenje mi živo. 
 
 
 
 
 7 
 
 
 Nek muze mi i genij pomoć dadu!       Pamet što pisa kud mi noga gazi       nek ovdje vrijednost pokaže na radu! 
 
 
 
 
 10 
 
 
 »Pjesniče!«, rekoh, »što me vodiš, pazi       da li je snaga dosta jaka moja,       prije no strmoj povjeriš me stazi. 
 
 
 
 
 13 
 
 
 Silvijev otac, priča knjiga tvoja, [1]       u besmrtni je svijet za živućega       još tijela pošo i uz čula svoja, 
 
 
 
 
 16 
 
 
 pa ako mu je protivnik zla svega       sklon bio, slavno misleći na djelo       i tko će izić i kakav od njega, 
 
 
 
 
 19 
 
 
 to bješe pravo, kad se sudi zrelo,       jer od njeg je, po višnjoj zapovijedi,       poteko Rim i rimsko carstvo cijelo, 
 
 
 
 
 22 
 
 
 koji i koje, pravo reći vrijedi,       za sveto mjesto bjehu odabrati,       velikog Petra nasljednik gdje sjedi. 
 
 
 
 
 25 
 
 
 Na putu, kud ga tvoja hvala prati,       on o svom slavlju štošta doznat smjede       što će i temelj papskom plaštu dati. [2] 
 
 
 
 
 28 
 
 
 Kasnije tamo Sud Izbrani [3]  grede       da jača vjeru koja cilj imade       da na put spasa svakoga dovede. 
 
 
 
 
 31 
 
 
 Al' ja da idem? Tko da vlast mi dade?       Eneja nisam, nisam ni Pavao;       da nisam vrijedan, znam, i svak to znade. 
 
 
 
 
 34 
 
 
 Jer strah me, kad bih na taj put se dao,       da ludo pođem; mudar si i bolje       shvaćaš no što bih ja to reći znao.« 
 
 
 
 
 37 
 
 
 Ko kad tko neće čemu se privòlje,       pa s novih misli stari naum mijenja       i počinjati nema više volje, 
 
 
 
 
 40 
 
 
 i meni tako, dok razmišljah, jenja       na onom mračnom visu snaga živa       onoga prvog odlučnoga htijenja. 
 
 
 
 
 43 
 
 
 »Ako li shvatih što u tebi biva«,       veledušnoga čuh gdje progovara,       »to ti se plahost sad u duši skriva, 
 
 
 
 
 46 
 
 
 što često takve zapreke nam stvara,       da stajemo pred časnim djelom kao       plašljiva zvjerka kad je oko vara. 
 
 
 
 
 49 
 
 
 Da bi tog straha riješiti se znao,       čuj zašto dođoh i što slušah tamo       u prvi čas kad bî mi tebe žao. 
 
 
 
 
 52 
 
 
 S onima bijah što im nema kamo [4]       kad blažene čuh glas i lijepe žene,       takve da željah služiti joj samo. 
 
 
 
 
 55 
 
 
 Od zvijezde jače sjale su joj zjene;       anđelskim glasom, nježna sva i draga,       u svom govoru prozbori spram mene: 
 
 
 
 
 58 
 
 
 'O mantovanska dušo svakom blaga,       što glas ti svuda traje još i neće       potamniti dok svijetu bude traga, 
 
 
 
 
 61 
 
 
 moj prijatelj, al' ne prijatelj sreće,       do zapreka u pustu stiže kraju,       tako da natrag od straha već kreće, 
 
 
 
 
 64 
 
 
 i, strah me, tako luta u očaju,       da kasno stiže moja pomoć spora,       po onome što o njem čuh u raju. 
 
 
 
 
 67 
 
 
 Sad pođi pa mu snagom svoga zbora       i svim pomozi da ne trpi štete,       da utjehe i meni dođe hora. 
 
 
 
 
 70 
 
 
 Ja sam Beatrice što ti dajem svjete;       sa mjesta dođoh kud težim ponovo;       iz mene zbori ljubav što me krete. 
 
 
 
 
 73 
 
 
 Pred lice kad se vratim Gospodovo       hvalit ću često pred njim čine tvoje.'       I tad zašuti, a ja rekoh ovo: 
 
 
 
 
 76 
 
 
 'Kreposna ženo, jedina zbog koje       od svih stvorenja ljudski rod je veći,       pod najmanjim što krugom neba stoje, [5] 
 
 
 
 
 79 
 
 
 za nalog tvoj sam tako  haran  sreći,       da najbrži bi posluh došo kasno,       i što god želiš dosta ti je reći. 
 
 
 
 
 82 
 
 
 Al' kaži kako bez straha i lasno       siđe u ovo središte [6]  s visina       rajskih kud opet natrag želiš strasno?' 
 
 
 
 
 85 
 
 
 'Kad želiš', reče, 'znati do tančina,       kazat ću kratko zašto se ja amo       ne bojim zaći sve do tih dubina. 
 
 
 
 
 88 
 
 
 Bojati se je one stvari samo       što ima moć da zlom nas kakvim mori,       od drugih zašto da se plašit damo? 
 
 
 
 
 91 
 
 
 A mene takvom Bog milostiv stvori,       da nit sam vašoj na dohvatu bijedi,       nit za me plamen toga ognja gori. 
 
 
 
 
 94 
 
 
 U nebu gospa plemenita sjedi [7]       što žali smetnju koju ti spomenuh       i blaži stroge Božje zapovijedi. 
 
 
 
 
 97 
 
 
 Do Lucije sa molbom ova krenu       i reče: vjernog spomeni se svoga,       koji te treba baš u ovom trenu. [8]  – 
 
 
 
 
 100 
 
 
 Ko protivnica svega okrutnoga       došavši k mjestu sjedjeti gdje svikoh       s Rahelom drevnom, Lucija će stoga: 
 
 
 
 
 103 
 
 
 – O Beatrice, prava Božja diko,       pomozi onog koji se istače       nad mnoštvom jer te ljubljaše toliko! 
 
 
 
 
 106 
 
 
 Ne čuješ li ga gdje u jadu plače?       Zar ne vidiš gdje sa smrću se bori       na rijeci od koje more nije jače? [9]  – 
 
 
 
 
 109 
 
 
 Nema ga tko se tako brzim stvori       da steču sreću il' da zlu uteče,       ko ja što siđoh, kada čuh što zbori, 
 
 
 
 
 112 
 
 
 sa mjesta koje svatko blažen steče,       u skladne riječi uzdajuć se tvoje,       za tebe dične i svijet gdje ih reče.' 
 
 
 
 
 115 
 
 
 Kad svrši ovo objašnjenje svoje,       na stranu plačuć sjajne oči svede       i tim ubrza dolaženje moje. 
 
 
 
 
 118 
 
 
 I dođoh, evo, kako ona htjede:       zvijeri te oteh što ti na put pade       kojim se pravce uz brijeg divni grede. 
 
 
 
 
 121 
 
 
 Al' što je? Zašto, zašto sada stade?       Što srce misli kukavne ti plijene?       Kud muževnost i smjelost ti se dade, 
 
 
 
 
 124 
 
 
 kad tri se za te preblažene žene [10]       u nebu brinu, a riječ moja gleda       k budućem dobru da ti pogled skrene?« 
 
 
 
 
 127 
 
 
 Kao što cvijeće klone s noćnog leda       i zatvori se, a kad sunce grane,       otvoriv čaške cvjetanju se preda, 
 
 
 
 
 130 
 
 
 tako se meni snaga vraćat stane,       a srce smjelost osjeti sve jaču,       pa ću ko čovjek kada dušom dane: 
 
 
 
 
 133 
 
 
 »O milosna, što pomože mom plaču,       a i ti, dobri, što se odmah trže       kad njene riječi istinite začu, 
 
 
 
 
 136 
 
 
 toliku želju u srce mi vrže       riječima svojim, da mi poći godi       i naumu se prvom vratih brže. 
 
 
 
 
 139 
 
 
 Sad hajd, jer sad nas isto htijenje vodi:       ti učitelj si, vođ i moj gospodar!«       Tako mu rekoh; i kad sta da hodi, 
 
 
 
 
 142 
 
 
 strmim i divljim putem pođoh bodar. 
 
 
 
 
   
 _______________ 
 
 
         [1]   13-24. Silvijev otac je Eneja, koji je još za života sišao u podzemlje, kako se pripovijeda u VI. pjevanju  Eneide . Njemu je Bog ( protivnik zla svega ) iskazao naročitu milost, jer je imao postati osnivačem Rima, kasnijega sjedišta papa.
     
 
         [2]   25-27. U podzemlju je Eneja od svoga oca Anhiza doznao, kako će, pošto pobijedi Turna i oženi Laviniju, postati praocem slavna plemena, koje će osnovati Rim, a tim je udaren temelj i papinskoj vlasti.
     
 
         [3]   28. Sud Izbrani je sv. Pavao ( vas electionis ).
     
 
         [4]   52. Vergilije se nalazi u Limbu (v. IV. pjevanje) među pravednim nekršćanima, ne uživajući blaženstva, ali i ne podnoseći drugih muka osim čežnje.
     
 
         [5]   78. Prema sistemu, kojega se je držao D., Zemlja je u središtu svijeta i u središtu devet pokretnih nebesa, od kojih je, kad se gleda sa zemlje, prvo i najmanje mjesečevo. Drugim riječima: od svega što se nalazi na zemlji.
     
 
         [6]   83. »U ovo središte« tj. u pakao, kojega je jedan dio i Limb.
     
 
         [7]   94. Plemenita gospa, tj. Bogorodica.
     
 
         [8]   97-99. Čini se, da je D. osobito poštovao sv. Luciju, možda zbog bolesti na očima, dobivene od čitanja, kako pripovijeda u  Gozbi . Alegorijski je Lucija ( lux ) predstavnica kršćanske milosti, koja prosvjetljuje.
     
 
         [9]   108. U mračnoj šumi.
     
 
 [10]   124. Tri žene: Bogorodica, Lucija i Beatrice.
     
 
 Treće pjevanje 
 Paklena vrata. Ulazak u pretpakao. Mlitavci i neutralni anđeli.  Prijelaz preko  Aheronta .  Haron . 
 
 
 
 
   
 
 
 Kroz nas se ide u grad sviju muka,       kroz nas se ide gdje se vječno plače,       kroz nas se ide do propala puka. 
 
 
 
 
 4 
 
 
 Pravda nam tvorca višnjega potače;       božanska svemoć, mudrost što sve znade,       i prva ljubav graditi nas zače. 
 
 
 
 
 7 
 
 
 Što god stvorenja prije nas imade       vječno je, pa smo i mi vječna vijeka;       tko uđe nek se kani svake nade. 
 
 
 
 
 10 
 
 
 Ovakva vidjeh mrka slova prijeka       vrh jednih vrata, pa ću tad ovako:       »Tvrd mi je, vođo, smiso tih izreka.« 
 
 
 
 
 13 
 
 
 A on, što svemu domišlja se lako,       reče: »Sad ne daj da te sumnja svlada,       malodušje nek ovdje umre svako. 
 
 
 
 
 16 
 
 
 Sad stigosmo do mjesta teških jada,       ko što ti rekoh, gdje se svijet jati,       što blagodati uma lišen strada.« 
 
 
 
 
 19 
 
 
 I nato rukom moju ruku hvati       i vedrim licem što me osokoli       u tajno carstvo pođe da me prati. 
 
 
 
 
 22 
 
 
 Tu uzdisanje, plač i jauk boli       sa sviju strana zrak bez zvijezda para,       te sprve suza obraze mi poli. 
 
 
 
 
 25 
 
 
 Raznolik govor, riječi boli, kara,       uzvici gnjeva, oštra, mukla glasa,       uz pljesak ruku sve to buku stvara, 
 
 
 
 
 28 
 
 
 što svuda kruži ne stajući časa       u zraku, gdje je bezvremena sjena,       ko pijesak kad ga vjetar ustalasa. 
 
 
 
 
 31 
 
 
 A ja, kom glava bijaše smetena,       rekoh: »Moj meštre, što čujem otale?       Tko je ta čeljad bolom utučena?« 
 
 
 
 
 34 
 
 
 A on će: »Na taj bijedni način žale       žalosne duše svih što svoje dane       proživješe bez pogrde i hvale. 
 
 
 
 
 37 
 
 
 S anđela zlim su zborom pomiješane,       što nit su Bogu vjerni ostat htjeli       nit bunit se, već stajahu sa strane. 
 
 
 
 
 40 
 
 
 Progna ih raj, jer lijep ostat želi,       al' niti dublji ne prima ih pako,       da ne bi grešne na obijest zaveli.« [1] 
 
 
 
 
 43 
 
 
 A ja ću: »Vođo, što ih tišti tako       da takvim plačem nadimlje im grudi?«       Odgovori mi: »Kazat ću ti lako. 
 
 
 
 
 46 
 
 
 Bez nade u smrt svi su ovi ljudi; [2]       slijepa im žića svak se tako stidi,       da svač'ji udes u njih zavist budi. 
 
 
 
 
 49 
 
 
 Svijet neće da se spomen na njih vidi;       Milost i Pravda od njih lice krije.       O njima dosta: pogledaj i idi.« 
 
 
 
 
 52 
 
 
 I motreć vidjeh barjak gdje se vije       i juri krugom tako brza leta       kao da nikad sklon počinku nije. 
 
 
 
 
 55 
 
 
 A za njim tol'ko natislo se četa,       da ne bih nikad vjerovo ni znao       da smrt toliko pokosi već svijeta. 
 
 
 
 
 58 
 
 
 I kad sam neke prepoznavat stao,       sjen onog vidjeh što ko slabić znani       iz svojih ruku visok čin je dao. [3] 
 
 
 
 
 61 
 
 
 Razabrah odmah da se u toj strani       rod onih sinjih kukavica krio       što Bog ih mrzi i njegvi dušmani. 
 
 
 
 
 64 
 
 
 Taj jad, što nikad ni živ nije bio,       sav gol od mnoštva osa što tu vrvi       i obada je ljute suze lio. 
 
 
 
 
 67 
 
 
 Ovi im lice šarahu do krvi,       a krv i suze kaplju im do nogu,       gdje sve to beru neki gadni crvi. 
 
 
 
 
 70 
 
 
 I motreć dalje vidjeh čeljad mnogu       gdje se na brijegu silne rijeke sliva,       pa rekoh: »Vođo, daj da znati mogu 
 
 
 
 
 73 
 
 
 tko su i po kom običaju biva       da svi su tako željni prijeći vodu,       koliko vidim kraj tog svjetla siva.« 
 
 
 
 
 76 
 
 
 »Razumjet«, reče, »tu ćeš cijelu zgodu       kad Aherontu vrh obala pustih       u našemu se ustavimo hodu.« 
 
 
 
 
 79 
 
 
 Tad, pošto oči zastiđene spustih,       da dodijo mu ne bih besjedama,       do rijeke više riječi ne izustih. 
 
 
 
 
 82 
 
 
 Kad eno gdje će lađom prema nama       zbog stare kose bijel starac poći       vičući: »Jao, grešne duše, vama! 
 
 
 
 
 85 
 
 
 Nikad se u raj ne nadajte doći!       Na drugi brijeg će svatko sa mnom sade,       u oganj i led i do vječne noći. 
 
 
 
 
 88 
 
 
 A ti, što amo, živa dušo, pade,       dalje od ovih pokojnih se smjesti!«       A kada ostah, dalje zborit stade: 
 
 
 
 
 91 
 
 
 »Kroz druge luke i po drugoj cesti       prijeko ćeš ti, tu nisu za te puti;       laganija te ima splav prenesti!« 
 
 
 
 
 94 
 
 
 A vođ će: »Ti se,  Haronte , ne ljuti,       jer tako hoće ondje gdje se može       što god se hoće; zato odsad šuti!« 
 
 
 
 
 97 
 
 
 Obrasla tad se lica mirno slože       brodaru sive bare, čije zjene       u obručima plamnim još su strože. 
 
 
 
 
 100 
 
 
 A one gole, izmorene sjene,       kad osjetiše krutih riječi breme,       poblijede zubma cvokoćuć strvene, 
 
 
 
 
 103 
 
 
 i proklinjahu Boga, ljudsko pleme,       i kraj i čas i roditelje svoje,       i roda svog i svog začeća sjeme. 
 
 
 
 
 106 
 
 
 Tad jurnu sve, u hrpi kako stoje,       u ljutom plaču prema kobnom brijegu,       kuda će svi što Boga se ne boje. 
 
 
 
 
 109 
 
 
 A Haron, demon s očima što žegu,       skuplja ih, mig im dajući, i tuče       veslom kad tko zaostane u bijegu. 
 
 
 
 
 112 
 
 
 Ko što od stabla u jesen se  luče       listovi jedan za drugim, dok grane       svoj čitav nakit zemlji ne izruče, 
 
 
 
 
 115 
 
 
 tako se zli rod Adamov na dane       znakove baca redom s onog žala,       baš kao ptice kad su na vab zvane. 
 
 
 
 
 118 
 
 
 Prelaze tako preko tamna vala,       i prije no što tamo prijeko sađu,       već ih se ovdje nova četa zbrala. 
 
 
 
 
 121 
 
 
 »Svi, sinko, koje smrtni časi snađu       u Božjem gnjevu, iz svih se  hatara «,       mili će vođ, »pred ovu skupe lađu, 
 
 
 
 
 124 
 
 
 i prijeći prijeko svi su puni žara,       jer Božja pravda potiče ih tako       da strah se njihov živom željom stvara. 
 
 
 
 
 127 
 
 
 Tud dobra duša ne prođe dojàko,       pa htjede l' Haron da zbog tebe plane,       njegov ćeš govor sad razumjet lako.« 
 
 
 
 
 130 
 
 
 Kad svrši, sav se mračni predjel gane       od takve trešnje da me s ljuta straha,       kad ga se sjetim,  pot  oblijevat stane. 
 
 
 
 
 133 
 
 
 Iz zemlje súzā dune bura plaha,       i rujna svjetlost bljesne kroz taj lom,       zaslijepivši mi čula s prvog maha, 
 
 
 
 
 136 
 
 
 te padoh kao čovjek svladan snom. 
 
 
 
 
   
 _______________ 
 
 
         [1]   40-42. Raj ih neće, da ga ne bi nagrdili, ali ih ne primaju ni u dubljem dijelu pakla, jer bi grešnici koji su se zaista pobunili protiv Boga osjetili neko zadovoljstvo zbog toga što su s njima jednako kažnjeni i oni koji se nisu bunili.
     
 
         [2]   46. Smrt, nepostojanje, bila bi im milija od ovako niska života.
     
 
         [3]   59-60. Celestin V, koji je bio izabran za papu 1294, ali se već poslije pet mjeseci odrekao vlasti. Na njegovo je mjesto izabran Bonifacije VIII, Danteu osobito mrzak. Celestin V. je doduše 1313. proglašen svetim, ali od Klementa V, kojega je D. smjestio među simoniste (v.  Pak ., XIX, 82-83).
     
 
 Četvrto pjevanje 
 Prvi krug: Limb. Duše nekrštene djece i pravednika rođenih prije Kristova dolaska. Antički pjesnici i Dante. Dvorac mudraca. 
 
 
 
 
   
 
 
 Gromovit tutanj teški san mi prebi       u glavi tako da se naglo prenuh,       ko čovjek koji silom dođe k sebi; 
 
 
 
 
 4 
 
 
 i digavši se, uprem čvrsto zjenu,       bacivši oči odmorene krugom,       da spoznam mjesto gdje sam u tom trenu. 
 
 
 
 
 7 
 
 
 Ne bješe sumnje da sam stigo s drugom       na rub doline gdje je bezdno plačno [1]       što vječnim vriskom odzvanja i tugom. 
 
 
 
 
 10 
 
 
 Duboko bješe, puno magle, mračno;       ma kako gledo okom dno doseći       razabrat nisam ništa mogo tačno. 
 
 
 
 
 13 
 
 
 »Sad ćemo dolje k slijepom svijetu prijeći«,       reče mi vođ i blijed ko samrt dođe;       »ja idem prvi, ti se za mnom kreći.« 
 
 
 
 
 16 
 
 
 A ja ću, videć tu bljedoću vođe:       »Kako da idem, kad strah tebe kini       koji me tješiš kad me sumnja glođe.« 
 
 
 
 
 19 
 
 
 No on će: »Jadi onih u dubini       ovakvu sliku mojem licu daše;       što samilost je, misliš strah da čini. 
 
 
 
 
 22 
 
 
 Al' hajdmo, jer su duge staze naše.«       I tako pođe i mene uvede       u prvi krug što onaj bezdan paše. [2] 
 
 
 
 
 25 
 
 
 Koliko čuh, tu nema druge bijede       do uzdaha što prodiru iz grudi,       a drhtaji ih vječnog zraka slijede. 
 
 
 
 
 28 
 
 
 Te uzdisaje bol bez muka budi       u mnoštvu što se bez broja tu steče,       i male djece, i žena, i ljudi. 
 
 
 
 
 31 
 
 
 »Ne pitaš«, dobri učitelj mi reče,       »tko su ti dusi, pred tobom što stoje?       Prije no pođeš znaj da njih ne peče 
 
 
 
 
 34 
 
 
 nikakav grijeh; al' premalo to je       da bi se spasli, i uz djela čista,       jer su bez krsta, vrata vjere tvoje. 
 
 
 
 
 37 
 
 
 A življahu li jošte prije Krista,       ti Bogu časti ne daše valjane;       i meni samom sudbina je ista. 
 
 
 
 
 40 
 
 
 Bez druge krivnje s te stradamo mane,       pateći samo od tog što bez nade       a puni čežnje boravimo dane.« 
 
 
 
 
 43 
 
 
 Meni se jako to na žao dade,       jer spoznah da u Limbu s čežnje pati       i svijet što mnogo zasluga imade. 
 
 
 
 
 46 
 
 
 »O gospodaru, vođo, mogu l' znati«,       rekoh da čvršće vjera mi se slije       što svakoj sumnji može na put stati, 
 
 
 
 
 49 
 
 
 »zar nitko otud izišao nije       svojom il' tuđom zaslugom do raja?«       Shvativši što se pod tom riječju krije 
 
 
 
 
 52 
 
 
 reče: »Nov bijah stanovnik tog kraja [3]       kad vidjeh: k nama neki Silni grede, [4]       ovjenčan vijencem pobjedničkog sjaja. 
 
 
 
 
 55 
 
 
 On otud prvog oca sjen izvede,       Abela, Noe i Mojsije sjenu,       zakonodavca poslušnog, kog slijede 
 
 
 
 
 58 
 
 
 patrijarh Abram i kralj David; krenu       i Izrael [5]  s ocem, s mladim naraštajem,       s Rahelom, stekav uz silnu je cijenu, [6] 
 
 
 
 
 61 
 
 
 i mnogi drugi; sve nadari rajem,       a znaj da prije od ljudskih plemena       još nitko ne bî tim nagrađen sjajem.« 
 
 
 
 
 64 
 
 
 Govor nas taj ne ustavi ni trena,       već kroz šumu smo dalje prolazili,       kroz šumu, mislim, nebrojenih sjena. 
 
 
 
 
 67 
 
 
 Od mog još sna daleko nismo bili, [7]       kad vatru neku spaziše mi oči,       što polukrugom mrak na uzmak sili. 
 
 
 
 
 70 
 
 
 Još bješe dosta da se do nje kroči,       al' već iz ove razabrah daljine       da častan svijet se na tom mjestu  roči . 
 
 
 
 
 73 
 
 
 »O diko svakog znanja i vještine,       tko su ti«, rekoh, »što su mogli spasti       toliku čast da skup napose čine?« 
 
 
 
 
 76 
 
 
 »Jer im imena zvuče s puno časti       u tvojem svijetu, milosti su bliže,       i sklone«, reče, »višnje su im vlasti.« 
 
 
 
 
 79 
 
 
 Tad začuh kako netko glas svoj diže:       »Čast dajte sjeni velikog pjesnika, [8]       što bješe pošla, a sad eno stiže!« 
 
 
 
 
 82 
 
 
 Pošto se stiša jeka toga klika,       gle, četiri će k nama silne sjene,       ni radosna ni rastužena lika. 
 
 
 
 
 85 
 
 
 Nato će dobri učitelj spram mene:       »Gle onoga što mač u ruci ima       i ispred svih je, ko kad vladar krene: 
 
 
 
 
 88 
 
 
 ono je Homer, kralj nad pjesnicima,       satirik  Horac  drugi je za njime,        Ovid  je treći,  Lukan  zadnji s njima. [9] 
 
 
 
 
 91 
 
 
 Zato što sve nas jedno veže ime, [10]       kojeg te prije onaj poklik sjeti,       daju mi čast, i pravo čine time.« 
 
 
 
 
 94 
 
 
 Svu lijepu školu vidjeh u toj četi       onog što diči najvišim se pojem       i iznad sviju kao oro leti. [11] 
 
 
 
 
 97 
 
 
 Izmijeniv riječ-dvije u krugu svojem,       na pozdrav kimnu svi spram moje strane,       te smiješak prijeđe licem vođi mojem. 
 
 
 
 
 100 
 
 
 Još veće časti tu mi bjehu dane,       jer njihov krug i za me mjesta stvori,       te bijah šesti sred družbe valjane. 
 
 
 
 
 103 
 
 
 Tad pođosmo gdje ona svjetlost gori,       zboreći, o čem red je da se muči,       kao što bješe ondje da se zbori. 
 
 
 
 
 106 
 
 
 S njima se zamku otmjenom prikučih,       što sedmere visòke ima  mire ,       a potok lijep oko njeg stražeć huči. 
 
 
 
 
 109 
 
 
 Ko suhom zemljom prešav njegve vire       kroz sedam vrata stigoh s mudrom svitom       gdje sočne plohe livade se šire. 
 
 
 
 
 112 
 
 
 Tu oka spora, ozbiljna, a pritom       pun dostojanstva bješe svijet u liku,       na riječi škrt, u glasu blag i pitom. 
 
 
 
 
 115 
 
 
 Povukosmo se s kraja pram  zreniku       visoku, svijetlu, gdje naš pogled živi       mogaše sve da ima na vidiku. 
 
 
 
 
 118 
 
 
 Nasuprot baš, na zelenoj  kadivi ,       pokazaše mi zbor velikih sjena,       što im se duh u sebi i sad divi. 
 
 
 
 
 121 
 
 
 Elektru [12]  vidjeh, a od društva njena       Eneja, Hektor bijahu mi znani,       oružan Cezar sokolovih zjena. 
 
 
 
 
 124 
 
 
 Kamilu vidjeh, a na drugoj strani       Pentesileju; uz kralja Latina       kćer Laviniju sjedeć. [13]  Tu su zbrani 
 
 
 
 
 127 
 
 
 i Brut, što nekoć izagna Tarkvina, [14]       Lukrecija, Kornelija i ine, [15]       dok sama vidjeh uskraj Saladina. [16] 
 
 
 
 
 130 
 
 
 Kad malo digoh vjeđe vrh množine       ugledah meštra onih koji znaju [17]       gdje sjedi usred mudre družbe njine. 
 
 
 
 
 133 
 
 
 Svi mu se dive, svi mu časti daju;       Sokrata vidjeh do njeg i Platona.        Demokrita , kom svijet je po slučaju, 
 
 
 
 
 136 
 
 
 Diogena  tu vidjeh,  Cicerona ,        Talesov  lik do  Anaksagorina ,        Empedokla ,  Heraklita ,  Zenona , 
 
 
 
 
 139 
 
 
 Dioskorida, znalca svih  bilina ; [18]       a vidjeh tu i Orfeja pjevača,       i Seneku moralista i Lina, [19] 
 
 
 
 
 142 
 
 
 Ptolemeja, Euklida mjerača, [20]       Hipokrata, Galena, Avicenu, [21]       i Averroesa, velikog tumača. [22] 
 
 
 
 
 145 
 
 
 Spomenut svaku ja ne mogu sjenu,       jer moram hrlit zbog množine građe,       te pored stvari riječi često venu. 
 
 
 
 
 148 
 
 
 Šestina za dva smanjena se nađe, [23]       jer vođ se stane drugamo da sprema,       iz mirna zraka da u buran sađe; 
 
 
 
 
 151 
 
 
 i ja se nađoh gdjeno svjetla nema. 
 
 
 
 
   
 _______________ 
 
 
         [1]   8. D. spoznaje da je stigao na rub doline u kojoj je pakao.
     
 
         [2]   24. Pjesnik se drži kršćanske teološke nauke i shvaća Limb kao dio pakla.
     
 
         [3]   52. Vergilije je umro god. 19. n. e., prema tome još nije bio dugo u Limbu, kad je Krist tamo sišao.
     
 
         [4]   53. Krist.
     
 
         [5]   59. Izrael: Jakov, sin Izakov, koji je poslije borbe s anđelom imao ime Izrael ( Geneza , XXXII, 28).
     
 
         [6]   60. U  Bibliji  se priča da je Jakov, da bi stekao Rahelu, služio kod njezina oca četrnaest godina ( Geneza , XXIX, 23 i 30).
     
 
         [7]   67. Još nismo bili daleko od Aheronta, gdje sam pao u san.
     
 
         [8]   80. Veliki je pjesnik kojega pozdravljaju Vergilije.
     
 
         [9]   88-90. D. nije čitao Homera, dok je ostalu trojicu dobro poznavao.
     
 
 [10]   91. Sve ih veže jedno ime, tj. ime pjesnika.
     
 
 [11]   95-96. Homer.
     
 
 [12]   121. Elektra je Mati Dardana, praoca Trojanaca.
     
 
 [13]   124-126. Kamila je pala u borbi protiv Trojanaca ( Eneida , XI, 759-831), a Pentesileja, amazonska kraljica, od Ahilejeve ruke pod Trojom (isp. Ovidijeve  Heroide , XXI, 118). Latin, kralj Lacija i otac Lavinije, koja je bila obećana rutulskom kralju Turnu, a pošla je za Eneju kad je Eneja pobijedio i ubio Turna, kako se pripovijeda u  Eneidi .
     
 
 [14]   127. Lucije Junije Brut je prognavši kralja Tarkvinija Oholog osnovao rimsku republiku.
     
 
 [15]   128. Lukrecija se ubila kad ju je obeščastio sin Tarkvinija Oholog. Kornelija je slavna mati braće Grakha.
     
 
 [16]   129. Egipatski sultan Saladin (umro 1193) bio je u srednjem vijeku vrlo poštovan kod zapadnih naroda radi svojih vladarskih vrlina.
     
 
 [17]   131. Aristotel.
     
 
 [18]   139. Dioskorides, cilicijski liječnik, napisao je veliko djelo o biljkama, ukoliko služe kao lijek.
     
 
 [19]   141. Seneku je D. dobro poznavao. Lin: grčki muzičar i pjesnik, sin Apolona i Kaliope.
     
 
 [20]   142. Sistem egipatskog astronoma Ptolemeja iz II. st. n. e. bio je mjerodavan za srednji vijek, pa i za Dantea. Euklid je slavni aleksandrijski pisac  Elemenata geometrije . Živio je oko 300. pr. n. e.
     
 
 [21]   143. Tri znamenita liječnika i pisca medicinskih djela: Hipokrat (470-356. pr. n. e.), Galen iz Pergama (131-201. n. e.), čije je neke spise D. poznavao, i Avicena (Ibn Sina) slavni arapski liječnik (980-1036), čiji je komentar Aristotelovih djela D. također čitao.
     
 
 [22]   144. Averrhoes, slavni arapski filozof iz Cordobe (1126-1198), čiji je komentar Aristotelovih djela Dante vrlo cijenio.
     
 
 [23]   148. Društvo koje se sastojalo od šest pjesnika smanjilo se za dvojicu, jer Vergilije i D. odlaze.
     
 
 Peto pjevanje 
 Drugi krug. Minos. Grešni ljubavnici.  Francesca iz Riminija i Paolo Malatesta. 
 
 
 
 
   
 
 
 Tako se spustih iz prvoga kruga       u drugi, manji prostorom, [1]  al' koji       tim više ječi od plača i tuga. 
 
 
 
 
 4 
 
 
 Tu Minos, strašan, zubma režeć stoji, [2]       na pragu ondje grijehe ispitiva,       sudi i šalje, repom pravdu kroji. 
 
 
 
 
 7 
 
 
 To jest, kad duša, na nesreću živa,       tu stigne, sva se ispovijeda tada,       a ovaj znalac svakog djela kriva 
 
 
 
 
 10 
 
 
 dâ joj u paklu mjesto što joj spada:       toliko puta svije rep na tijelu       koliko treba stupnjeva da pada. 
 
 
 
 
 13 
 
 
 Pred sobom ima uvijek hrpu cijelu;       po redu idu da mu sud saznadu:       kažu i čuju, i već su u ždrijelu. 
 
 
 
 
 16 
 
 
 »O ti, što ideš k ovom bolnom gradu«,       zaviknu Minos kad me okom srete       u službenom se prekinuvši radu, 
 
 
 
 
 19 
 
 
 »pazi kud ideš i na čije svjete;       ne gledaj što su tu široki puti!«       »Što vičeš tako?« moj se vođ uplete; 
 
 
 
 
 22 
 
 
 »ti njegva puta usudnog ne muti,       jer tako hoće ondje gdje se može       što god se hoće; zato odsad šuti!« 
 
 
 
 
 25 
 
 
 Sad stanu bolni zvuci da se množe       u mojem sluhu; sad stigoh na pute       gdje mnogi jauk svu mi dušu prože. 
 
 
 
 
 28 
 
 
 Do mjesta dođoh gdje sva svjetla šute,       što šumi kao more u oluji,       kada ga vjetri s raznih strana mute. 
 
 
 
 
 31 
 
 
 Pakleni vihar, što bez stanke huji,       tu nosi duše u zamahu punu:       muči ih, bije, vrteć ih u struji. 
 
 
 
 
 34 
 
 
 Kad bure s njima na rub grotla grunu, [3]       stane ih vika uz kuku i lele,       i onda Božje veličanstvo kunu. 
 
 
 
 
 37 
 
 
 Čuh da su kazna takve suze vrele       za one što im grijeh puti  gove       i kojima su strasti razum splele. 
 
 
 
 
 40 
 
 
 Ko čvorci kril'ma nošeni što plove       zimi u jatu rastegnutu širom,       tako i vjetar zle duhove ove 
 
 
 
 
 43 
 
 
 vrti i nosi amo tamo virom;       nema im nade da će ikad bijedu       smanjiti, kamo l' počinuti s mirom. 
 
 
 
 
 46 
 
 
 I ko što ždrali u dugome redu       plove, dok bolno glasovi im zvuče,       tako i sjene plačući u jedu 
 
 
 
 
 49 
 
 
 stižu, a ono zlo ih sobom vuče;       pa rekoh: »Meštre, kakvi su to ljudi,       koje toliko crni uzduh tuče?« 
 
 
 
 
 52 
 
 
 »U skupu, što radoznalost ti budi,       prva je«, reče, »caricom se zvala       nad mnoštvom raznih jezika i ćudi. 
 
 
 
 
 55 
 
 
 Tako se oda bludu da je dala       uzakoniti, strast što gadna želi,       ne bi li tako svoju ljagu sprala. 
 
 
 
 
 58 
 
 
 Semiramis je; ona, povijest veli,       naslijedi Nina, komu bješe ljȕbi;       sultani su u njenu zemlju sjeli. [4] 
 
 
 
 
 61 
 
 
 Druga se,  Dido , zbog ljubavi ubi, [5]       nevjerna riječi što je mužu dade;       i Kleopatra bludom dušu zgubi.« [6] 
 
 
 
 
 64 
 
 
 Helenu vidjeh što tolike jade       prouzroči, i Ahila junaka,       koji na kraju zbog ljubavi pade. [7] 
 
 
 
 
 67 
 
 
 Tu bješe Paris, Tristan i još jaka       četa, i sve mi redom kaza sjene,       zbog ljubavi što dopadoše mraka. 
 
 
 
 
 70 
 
 
 Kada mi vođa sve te drevne žene       i vitezove imenova tako       svlada me žalost, mrak padne na mene. 
 
 
 
 
 73 
 
 
 »Da mi je«, rekoh, »riječ prozborit kako       sa onima u zagrljaju, koje, [8]       kako se čini, vjetar nosi lako.« 
 
 
 
 
 76 
 
 
 A on će: »Kad se približi to dvoje,       ljubavlju njinom kumi ih i brati,       i dozvat će ih zaklinjanje tvoje.« 
 
 
 
 
 79 
 
 
 Tad viknuh, čim ih vjetar k nama svrati:       »O dođite nam, duše pune sjete,       zborite s nama, nema l' tko da krati!« 
 
 
 
 
 82 
 
 
 Ko golubovi, koje želja krete,       što k slatkom gnijezdu s požudama svima       držeći širom mirna krila lete, 
 
 
 
 
 85 
 
 
 tako iz čete, gdje je Dido s njima,       krenuše k nama po zraku opakom;       toliku snagu zov milostan ima. 
 
 
 
 
 88 
 
 
 »O dobri, mili stvore, što tim mrakom       dolaziš k nama, kojih krv se proli       omastivši i zemlju svojim znakom, 
 
 
 
 
 91 
 
 
 mi bismo, da nas kralj svemira voli,       molili za te, jer zbog zla nam jada       srce te, vidim, samilosno boli. 
 
 
 
 
 94 
 
 
 Je l' slušat vam il' zborit duša rada:       mi ćemo slušat ili zborit znati,       dok vjetar šuti, kao evo sada. 
 
 
 
 
 97 
 
 
 U primorskom me gradu rodi mati, [9]       gdje slazi Pad i počinku se nada       s pritoka družbom, što ga putem prati. 
 
 
 
 
 100 
 
 
 Ljubav, što brzo nježna srca svlada,       zanese ovog da mi draži želi,       otete tako da još srce strada. 
 
 
 
 
 103 
 
 
 Ljubav, što ljubit ljubljenome veli,       zanese mene svim što njega krasi,       i još joj, eto, čari nisu sveli. 
 
 
 
 
 106 
 
 
 Ljubav nam žiće istom smrću zgasi;       naš ubojica past će u Kaínu.« [10]       Takvi su do nas dopirali glasi. 
 
 
 
 
 109 
 
 
 Kad čuh te duše i svu muku njinu,       ponikoh nikom, sve dok pjesnik šuta       i ne reče mi: »Kud se mišlju vinu?« 
 
 
 
 
 112 
 
 
 Odvratih na to: »O žalosti ljuta!       Kolike slatke misli ih i snovi       dovedoše do ovog bolnog puta!« 
 
 
 
 
 115 
 
 
 Obratih im se tad uz upit novi:       »Francesca, plačem s tvoje muke  vajne       i žalost mi se oko srca ovi. 
 
 
 
 
 118 
 
 
 Al' reci mi: za vrijeme čežnje bajne,       kako igdje vam ljubav zgode dade,       da svoje želje upoznate tajne?« 
 
 
 
 
 121 
 
 
 A ona: »Veće boli ne imade,       već sjećati se svojih sretnih dana       u nevolji; i tvoj to vođa znade. 
 
 
 
 
 124 
 
 
 Al' ako li ti prva klica znana       ljubavi naše pažnju tako mami,       ispričat ću ti oka rasplakana. 
 
 
 
 
 127 
 
 
 Čitasmo jednom, da s' otmemo čami,       o Lancelotu, kog je ljubav splela;       bez svakog straha bijasmo i sami. [11] 
 
 
 
 
 130 
 
 
 Često se naša dva pogleda srela,       i bljedilo nas uvijek posu živo,       al' nas je samo jedna strana svela. 
 
 
 
 
 133 
 
 
 Kad čitasmo baš kako je cjelivo       ljubavnik onaj usta željkovana,       ovaj, što zavijek sa mnom se vezivo, 
 
 
 
 
 136 
 
 
 dršćuć mi dade cjelov sred usana.       Svodnik [12]  je knjiga i njen pisac bio:       već ne čitasmo dalje toga dana.« 
 
 
 
 
 139 
 
 
 Dok jedan príča, drugi duh je lio       tolike suze, da se od toga jada       ko da ću umrijet obeznanih cio; 
 
 
 
 
 142 
 
 
 i padoh ko što mrtvo tijelo pada. 
 
 
 
 
   
 _______________ 
 
 
         [1]   2. Što se dublje silazi u pakao, bivaju krugovi sve manji.
     
 
         [2]   4. Minos, mudar i strog mitski kralj na Kreti. Vergilije ( Eneida , VI) smjestio ga je u podzemlje kao jednoga od trojice sudaca, dok je D. od njega učinio demona koji sudi na ulazu u pravi pakao.
     
 
         [3]   34. »Na rub grotla«, tj. na unutrašnji rub kruga, nad provaliju.
     
 
         [4]   52-60. O babilonskoj se kraljici Semiramidi pričalo da je živjela u nedopuštenoj ljubavi sa sinom davši taj postupak sankcionirati zakonom.
     
 
         [5]   61. Didona se poslije Enejina odlaska iz Kartage ubila zaboravivši vjeru zadanu pokojnom mužu Siheju.
     
 
         [6]   63. Egipatska kraljica Kleopatra bila je ljubavnica Cezarova i Antonijeva. Zarobljena od Oktavijana, pustila je da je ujede otrovna zmija, da se ne bi morala pojavljivati u Oktavijanovu trijumfu.
     
 
         [7]   65-66. Ahilej se zaljubio u Poliksenu, Parisovu sestru, ali je na dan vjenčanja bio iz zasjede ubijen.
     
 
         [8]   74. i d. To je Francesca iz porodice Polenta, koja je vladala u Ravenni, i njezin djever Paolo iz porodice Malatesta, koja je vladala u Riminiju. Uhvativši brata i ženu u nedopuštenoj sklonosti, probo je Gianciotto Malatesta oboje, vjerojatno 1285.
     
 
         [9]   97. »U primorskom gradu«, tj. u Ravenni.
     
 
 [10]   107. Kaina je prvi pojas devetoga kruga pakla, a u njem su izdajice rođaka.
     
 
 [11]   127-128. Čitali su stari francuski viteški roman o Lancelotu, zaljubljenom u kraljicu Ginevru.
     
 
 [12]   137. U originalu »Galeotto«. Galeotto je u spomenutom romanu pomagač Lancelotove i Ginevrine ljubavi; ovdje: svodnik.
     
 
 