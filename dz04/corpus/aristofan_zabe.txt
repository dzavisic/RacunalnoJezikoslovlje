
 
 Žabe 
 Aristofan 
   
 Preveo i komentare napisao: 
    Koloman Rac 
 
 
 Sadržaj 
   
 Čin prvi 
 Čin drugi 
   
 Bilješke 
 Rječnik 
 Impressum 
 
 
 Lica: 
   
 Dionis  (Bakho). 
 Ksantija,  njegov sluga. 
 Heraklo. 
 Mrtvac. 
 Haron,  vozar duša. 
 Pluton, bog  podzemlja. 
 Sluga  njegov (Eak). 
 Sluškinja  Persefone, žene Plutonove. 
 Dvije krčmarice. 
 
 
 
 
 Euripid    
 Eshil    
 
    
 
  tragički pjesnici. 
 
 
 
 
 Nijema lica. 
 Zbor ređenika,  muškarci i ženske. 
 
 
 Čin prvi 
 Kuća na cesti, a na drugoj strani voda. Dolazi bog Dionis u ženskoj safranastoj haljini, a obuća su mu cipele (koturni) s debelim potplatima i visokim petama kako nose tragički glumci. Prebacio lavlju kožu, a u ruci mu kij. Prati ga stari sluga Ksantija, jaše na magarcu, a na ramenu, na rašljama, nosi prtljag. 
 DIONIS. KSANTIJA. 
 Ksantija 
 Da kažem, gospodaru, kakvu dosjetku 
    Rad koje gledaoci vazda smiju se? 
 Dionis 
 Što god te volja, doli ono: tišti me. 
    Tôg čuvaj mi se, — već sam sit i presit ja. 
 Ksantija 
 Ni drugo zgodno? 
 Dionis 
                                   Doli ono: muka mi! 
 Ksantija 
 Pa što? Da kažem dobru šalu? 
 Dionis 
                                                        Zeusa mi, 
    De, samo naprijed! Samo nemoj kazat — 
 Ksantija 
                                                                         Što? 
 Dionis 
 Da nužda ti je, zato bacaš prtljag svoj! 
 Ksantija 
 Ni to da breme nosim tako teško ja, 
    Te ne skine l' ga meni tko, odadrijet ću? 
 Dionis 
 Ne, nemoj, molim, već kad bacat htio bih. 
 Ksantija 
 Pa zašto prtljag ovaj nosit moro sam, 
    Kad ne smijem baš ništa što ti Frinih zna, 
    Pa onaj Likid radit i Amìpsija. [1] 
 Dionis 
 Ne, nemoj to, jer kada gledalac sam ja, 
    Pa onda doskočice vidim takove, 
    Eh! odem više od godinu stariji. 
 Ksantija 
 Oj šije moje triput jadne, nesretne! 
    Ta tišti je, a kazat šale ne smije! 
 Dionis 
 Pa nije l' obijest i mekota silna to 
    Kad ja, Diònîs, sinak onog Barila, [2] 
    Sam idem, mučim se, a jahat tome dam 
    Da breme ne nosi, ne izmori se on? 
 Ksantija 
 Ja ne nosim? 
 Dionis 
                        Pa kako nosiš kàd jašêš? 
 Ksantija 
 Ta, jašuć, nosim! 
 Dionis 
                                Kako? 
 Ksantija 
                                            Teško, preteško! 
 Dionis 
 Ne nosi l' breme, što ga nosiš, magarac? 
 Ksantija 
 Ne, što ja držim, to i nosim, Zeusa mi! 
 Dionis 
 Pa kako nosiš kada drugi nosi te? 
 Ksantija 
 Ma ne znam, al' me na ramenu tišti tu. 
 Dionis 
 Kad misliš da ti magarac ne pomaže, 
    A ti sad digni magarca i nosi ga! 
 Ksantija 
 Ao jadan! Što se nisam bio na moru? 
    Naučio bih tebe glasno kukat ja! [3] 
 Dionis 
 De sađi, lopove! Već blizu stigo sam 
    Do vrata kud mi krenut bješe najprije. 
 (Kuca) 
 Oj momčiću! Hej, momče! Hej, hej, momče, čuj! 
 (Ksantija silazi s magarca, magarac otkaše. Heraklo otvara vrata i proviri) 
 KSANTIJA. DIONIS. HERAKLO. 
 Heraklo 
 A tko to lupa? Tko je, da je, ritnu se 
    Ko kakav Kentaur baš! 
 (Opazi Dionisa, ubezekne se) 
                                           Reci što je to! 
 Dionis  (tura naprijed Ksantiju i potiho govori): 
 Ah, momče! 
 Ksantija  (tiho): 
                       Što je? 
 Dionis 
                                    Nisi l' opazio? 
 Ksantija 
                                                                Što? 
 Dionis  (tiho): 
 Od mene kako prepo se! 
 Ksantija 
                                             Jest, — da nisi lud. 
 Heraklo 
 Ne mogu, Demetre mi, smijeha uspreć ja, — 
    Sve usnu grizem, ali opet smijem se. 
 Dionis 
 Izađi, čudni čojče, nešta trebam te. 
 Heraklo 
 Al' smijehu oteti se nisam kadar ja 
    Na safranu kad vidim lavlju kožu tu. 
    A čemu? Što se s kijem spari koturan? 
    Kud ovo kaniš? 
 Dionis 
                              Popeh se na Klistena — [4] 
 Heraklo 
 U bici bješe? 
 Dionis 
                       I dušmánu lađa smo 
    Do dvanajst, trinajst ondje mi potopili. 
 Heraklo 
 Vas dva? 
 Dionis 
                  Jest, bome! 
 Ksantija  (tiho): 
                                       To bar za me jeste san! 
 Dionis 
 Pa onda nà lâđi sam ja Andròmêdu [5] 
    Sam za se čito, al' najednom srce mi 
    Saleti želja, — kako, misliš, velika? 
 Heraklo 
 Zar želja? Kol'ka? 
 Dionis 
                                 Mala, kolik Molon je [6] 
 Heraklo 
 Za ženom? 
 Dionis 
                     Ne! 
 Heraklo 
                              Al' za dječakom? 
 Dionis 
                                                             Nipošto! 
 Heraklo 
 Za čovjekom? 
 Dionis 
                          Uh! Ne, ne! 
 Heraklo 
                                               Bješe s Klistenom? 
 Dionis 
  Ma ne šali se, brate! Meni ti je zlo, — 
    Čeznuće takvo mene mori, ubija! 
 Heraklo 
 A kakvo, braco moj! 
 Dionis 
                                    Ne mogu kazat to, 
    Al' opet ću ti reći u zagònêci. 
    Ded, jesi l' kad se kaše ti uželio? 
 Heraklo 
 Zar kaše? Ala, — u životu tisućput! 
 Dionis 
 Zar jasno kažem il' da rečem drukčije? 
 Heraklo 
 O kaši ne, — to potpuno razumijem. 
 Dionis 
 Da, takva ti me želja mori, kida sad 
    Za Eurìpidom — 
 Heraklo 
                              I to za onim pokojnim? 
 Dionis 
 I nitko pod nebom odvratit neće me 
    Da k njemu ne pođem. 
 Heraklo 
                                          U Hadov dolje dvor? 
 Dionis 
 I, bome, ako ima nešta dublje još. 
 Heraklo 
 Pa što bi rad? 
 Dionis 
                         Ma trebam dobra pjesnika, 
    Jer već ih nema, — ti, što jesu, loši su. 
 Heraklo 
 Što? Nije l' Jofont živ? [7] 
 Dionis 
                                         To dobro jedino 
    Još osta nama, ak' je dobro iole. 
    Ta ni za nj nije meni jasno kako je. 
 Heraklo 
 Pa ne'š Sofòkla — pred Euripidom je on — 
    Da vodiš, kad već vodit moraš odande? 
 Dionis 
 Ne, dok Jofónta sama ja ti ne uzmem 
    I, kol'ko bez Sofòkla može, ne kušam. 
    Inače će Euripid, obješenjak taj, 
    Sve gledat ovamo da sa mnom uskoči. 
    A on [8]  je miran ondje, ko što bješe tu. [9] 
 Heraklo 
 A Agàtôn? Gdje je? [10] 
 Dionis 
                                   Ostavi me, ode on, 
    Da, dobar pjesnik, prijateljma mio, drag. 
 Heraklo 
 A kamo ode jadan? 
 Dionis 
                                   K stolu blaženih. [11] 
 Heraklo 
 A Ksenòklo? [12] 
 Dionis 
                         Neka bijes ga nosi, Zeusa mi! 
 Heraklo 
 Pitàngel? 
 Ksantija  (za se): 
                A o meni ma ni riječce baš, 
    A tako grozno meni rame kida bol! 
 Heraklo 
 A nema l' više od tisuću mladih tu 
    Što tragedije grade, a za milju su 
    Blebetala još veća od Euripida? 
 Dionis 
 To suhe su ti bobe, pusti lajavci 
    I »lastavičji vilin stan«, [13]  rug umjeći, — 
    Njih nestane ti brzo, čim zbor dobiju 
    I jednom upišaju tragediju nam. 
    A, plodna tražeć pjesnika, lje nećeš nać 
    Iz duše kom bi tekla plemenita riječ. 
 Heraklo 
 A kako plodna? 
 Dionis 
                            Tako, — tko bi pjevao 
    I sipao nam riječi 'nako smione: 
    D ȁ , eter — dvorac Zeusov, stopa vremena, 
    Il' srce tupo, nehajno kod zakletve, 
    A jezik krivokletan, kinut od srca. [14] 
 Heraklo 
 Pa to ti godi? 
 Dionis 
                       I te kako, — sâm sam lud! 
 Heraklo 
 Ma to je glupo, — i ti moraš priznat sam. 
 Dionis 
 Ne gnijezdi se u umu mom, — ta imaš gdje! [15] 
 Heraklo 
 Al' uopće se čini sasvim rđavo. 
 Dionis 
 Uči me jesti! 
 Ksantija  (za se) 
                         O meni ma ni riječce baš! 
 Dionis 
 Al' zašto na se metnuh ovo nošivo 
    Da na te nalik budem, — to čuj! Ja bih rad 
    Da drugove mi, ustrebam li, kažeš ti 
    S kojim nekad pošo si po Kerbera, 
    Njih kaži mi, pa luke, pèkarnice sve, 
    Bordele, svaki konak, han i zdenac, put, 
    Grad, krčmu, noćište gdje ima stjenica 
    Ponajmanje. 
 Ksantija  (za se): 
                      O meni ma ni riječce baš! 
 Heraklo 
 O nesretniče, ti ćeš ići? 
 Dionis 
                                         Nemoj mi 
    Ni riječi više o tom, nego kazuj put 
    Kud dolje u Had ćemo stići najbrže, 
    Al' neka nije vruć ni odveć studen on! 
 Heraklo 
 Ded, koji da ti kažem prvi? Koji to? 
    Ta jedan jeste konopcem sa podnožja 
    Kad objesiš se. — 
 Dionis 
                                   Stani! Taj zagušljiv je. 
 Heraklo 
 Al' ima i puteljak — prijeki, utrti 
    Kroz mužar — [16] 
 Dionis 
                           Kukutu zar misliš, pominješ? 
 Heraklo 
 Jest! 
 Dionis 
            Studen jeste to i leden meni put, — 
    Ta odmah mi se stegna lede, ukoče. 
 Heraklo 
 Pa ho'š li da ti kažem brzi, niz brdo? 
 Dionis 
 Pa dajde, boga t', — nisam dobar pješak baš! 
 Heraklo 
 Otpuzi u Keràmik! 
 Dionis 
                                 A što onda, što? 
 Heraklo 
 Na kulu visoku se popni — 
 Dionis 
                                                Što ću tad? 
 Heraklo 
 I gledaj ondje dok se zublja ne spusti, 
    Pa kada gledaoci: »Pusti!« zaviknu, 
    Tad i ti sebe spusti! 
 Dionis 
                                   Kamo? 
 Heraklo 
                                                Na zemlju! [17] 
 Dionis 
 Al' za dva pladnja mozga bih izgubio! [18] 
    Ne, neću poći putem tim! 
 Heraklo 
                                              Pa kako ćeš? 
 Dionis 
 Onuda kud si ti. 
 Heraklo 
                                 Al' dugo plovit je. 
    Ta najprije ćeš na jezero bezdano, 
    Golemo stići. 
 Dionis 
                        Kako ćemo onda prijeć? 
 Heraklo 
 U čamac će 'volicni vrć te brodar star 
    I za plaću te prevest, za dva obola. 
 Dionis 
 Uh! Kako svud su moćna ta dva obola! [19] 
    Pa kako došli tamo? 
 Heraklo 
                                    Tesej pon'o ih. [20] 
    A zatim zmije, zvjerad strašnu vidjet ćeš 
    Bez broja — 
 Dionis 
                      Nemoj plašit, strahom strašit me! 
    Odvratit nećeš me! 
 Heraklo 
                                    A onda silan glib 
    I proljeva bujicu, — ondje leži ti 
    Tko god je gostu krivo što uradio, 
    S dječakom bio, plaće njemu ne dao 
    Il' mater izbio il' oca ćušio 
    Il' kletvom krivo kleo se i preklinjo. 
 Dionis 
 Još tu bi, bome, onog dodat trebalo 
    Tko kolo se Kinèsijino n ȁ učî 
    Il' koju riječ iz Morsima prepísa kad. [21] 
 Heraklo 
 Okružit će te onda sviralica dah 
    I svjetlost prekrasnu, ko ovdje, vidjet ćeš 
    I gaje mrčeve i družbe blažene, 
    Da, ljude, žene. Čut ćeš ruku pljesak čest. 
 Dionis 
 A kakvi su to ljudi? 
 Heraklo 
                                   To su ređeni — [22] 
 Ksantija 
 A ja sam magarčina, vučem tajne te, — 
    Al' neću više dulje držat, nosit to! [23] 
 (Baci prtljag) 
 Heraklo 
 Što treba, sve će, sve baš oni reći ti, 
    Jer oni sasvim tik do puta samoga, 
    Do vrata Hadovih, imadu stanak svoj. 
    Pa zbogom, zbogom, brate! 
 Dionis 
                                                 I ti osto zdrav! 
    Da bog da!  (Ksantiji)  A ti opet digni strunjače! 
 Ksantija 
 Ma još i ne skinuh? 
 Dionis 
                                   Ma brže, brže daj! 
 Ksantija 
 Al' nemoj, molim te! Od mrtvih uzmi kog 
    Na ukop što ga nose, — 'namo ide on. 
 Dionis 
 A ne nađem li? 
 Ksantija 
                           Mene vodi! 
 Dionis 
                                                Pristajem. 
    Na ukop eno nose, gle, mrtvaca baš!. 
 (Prolazi sprovod s mrtvacem na nosilima) 
 Ti, — tebi ovo zborim, — tebi, mrtvače! 
    O čojče, ho'š li u Had nosit prtljag moj? 
 Mrtvac  (uspravlja se): 
 A kolik? 
 Dionis 
                 Taj tu! 
 Mrtvac 
                            Ho'š li platit drahme dvije? [24] 
 Dionis 
 Ne, bome! Manje. 
 Mrtvac  (nosačima): 
                               Hajd'te putem dalje vi! 
 Dionis 
 Stan, čudače! Nagodit možda ćemo se. 
 Mrtvac 
 Dvije drahme ne platiš li, nema govora! 
 Dionis 
 Za devet para daj! 
 Mrtvac 
                                Oživjet rad'je bih! 
 (Nose ga) 
 Ksantija 
 Al' ohol prokletnik je taj!  (Mrtvacu)  Ne'š do vraga? 
    Ja idem! 
 (Diže prtljag) 
 Dionis 
               Duša dobra i poštena si, — 
    Do čamca hajd'mo! 
 (Prizor se mijenja. Podzemlje.) 
 KSANTIJA. DIONIS. HARON. 
 Haron 
                                      Ho-op! Čamac pritjeraj! 
 Dionis 
 A što je to? 
 Ksantija 
                     To? Jezero je. 
 Dionis 
                                            Zeusa mi, 
    Jest, — to je što on reče — 
 Ksantija 
 Ej Posidona mi, ma i Haróna gle! 
 Dionis 
 Harone, zdravo! Zdravo, zdravo, Harone! 
 Haron 
 Na počin tko to želi iza jada, zla? 
    Tko na polje će Leti, k vrapcim' pečenim 
    Il' Kerberanim', k vrazima il' Tenaru. [25] 
 Dionis 
 Ja! 
 Haron 
        Brzo ulazi! 
 Dionis 
                             Gdje misliš pristati? 
    Zar kod vragova? 
 Haron 
                                 Hoću, tebi za volju! 
    De uđi! 
 Dionis  (Ksantiji): 
               Momče, amo! 
 Haron 
                                       Roba ne vozim, 
    Već ako za kožu se bio na moru. 
 Ksantija 
 Ne, nisam, bome, — oči baš me boljele. 
 Haron 
 Pa zato trkom trči oko jezera! 
 Ksantija 
 A gdje da čekam? 
 Haron 
                               Do Jadovnika kamena, — 
    Kod klupa! 
 Dionis 
                     Jesi l' čuo? 
 Ksantija 
                                       Jesam! Jadan ja, — 
    Kog sretoh danas kad izađoh iz kuće? 
 (Ide) 
 Haron 
 Do vesla sjedaj! Hoće l' još tko, — žuri se! 
 (Dionis sjedi do vesla, kao da spava) 
 Ti, što mi radiš? 
 Dionis 
                            Što ja radim! Drugo što, 
    No sjedim tu do vesla gdje mi reče ti? 
 Haron 
 Ne'š amo sjesti, mješino? 
 Dionis 
                                            Ma evo na! 
 Haron 
 Ne'š ruke maknut, pa ih pružit? 
 Dionis 
                                                        Evo! Na! 
 Haron 
 Zar ne'š se ludorija kanit, uprijet se, 
    Prionut svojski? 
 Dionis 
                             P' onda kako da veslam, 
    Kad nisam vješt nit s mora niti rođeni 
    Baš Salamínac. 
 Haron 
                           Sasvim lako. Čut ćeš pjev, 
    Da, krasan kada jednom mahneš. 
 Dionis 
                                                           Od kog to? 
 Haron 
 Od žaba, labudova, divan! 
 Dionis 
                                                Začnide! 
 Haron 
 Ho-op, op! Ho-op, op! 
 (Zbor žaba, koji se ne vidi, pjeva) 
 Žabe 
 Krekeke, kvak, kvak! 
    Krekeke, kvak, kvak! 
    Mi, djeco vode, bare, 
    Uz frulu, pjesmu glasnu 
    Ded zapjevajmo pjesmu svoju zvučnu: 
    Kvak, kvak! 
    Nju oko Nišanina, 
    Zeusova sina Bakha, 
    Na Baram' pjevat znamo 
    Kad za slave »Lonácâ« 
    Puk vina nakiti se 
    I mjestu svetom, domu mome, grne svijet. [26] 
    Krekeke, kvak, kvak! 
   
 (Žabe pjevaju sve brže, a debeli Dionis mora sve brže veslati) 
 Dionis 
 A, boljet mene počinje 
    Već šupak, — vi, kvak, kvak! 
    Al' možda zato — briga vas! 
 Žabe 
 Krekeke, kvak, kvak! 
 Dionis 
 Al' bijes nek nosi vas s tim kvak! 
    Ta niste drugo nego kvak! 
 Žabe 
 Da!, svakom loncu zaklopče! 
    Al' Muze, liri vješte, zamilovale me 
    I Pan kozonogi, u trsku štono svira, — 
    I kitarašu Apolonu slast sam, radost 
    Rad trske što za liru gajim je 
    U vodi svud po barama. 
    Krekeke, kvak, kvak! 
 Dionis 
 Ja veće imam žuljeve, 
    A šupak davno znoji se, 
    Mah, sagnem li se, dreknut će — 
 Žabe 
 Krekeke, kvak, kvak! 
 Dionis 
 Al', rode pjeva nikad sit, 
    Ded stan'te! 
 Žabe 
                      Pjevat ćemo 
    Još više, jače, jesmo l' ikad 
    Za dana sunčànîh, krasnih 
    Kroz šaš, rogoz skakutale 
    I pjevu se radovale 
    Našoj pjesmi ronilačkoj 
    Il', Zeusove se kiše kloneć, 
    Hitro vodile smo kolo, 
    Na dnu vode zapjevale, — 
    Klopci sve su pucketali. [27] 
    Krekeke, kvak, kvak! 
 Dionis  (hoće da ih nadviče): 
 Krekeke, kvak, kvak! 
    Od vas to naučih evo! 
 Žabe 
 Velikog baš za nas jada! 
 Dionis 
 Većeg za me, ako puknem, 
    Veslom ovim veslajuć. 
 Žabe 
 Krekeke, kvak, kvak! 
 Dionis 
 Krekeć'te, baš vam marim ja! 
 Žabe 
 Ali baš kreketat ćemo, 
    Koliko nas grlo nosi, 
    Cio, cio božji dan! 
    Krekeke, kvak, kvak! 
 Dionis  (još jače): 
 Krekeke, kvak, kvak! 
    Al' tim pobijedit nećete! 
 Žabe 
 Al' zacijelo ne'š nas ti! 
 Dionis 
 Ni vi nikad! Ja ću kričat, 
    Makar moro cio dan, 
    Dok ne svladam, nadjàčâm vama onaj kvak, 
    Krekeke, kvak, kvak! 
 (Sve je tiho) 
 Jedanput ipak vas odučih kvakat ja! 
 (Čamac pristane) 
 Haron 
 Hej! Stani, stani! Veslom dajde pritjeraj! 
    Izađi, podaj plaću! 
 Dionis 
                                 Na dva obola! 
 (Haron otide. Prizor se mijenja. Dvor Hadov.) 
 DIONIS. KSANTIJA. 
 Dionis 
 A Ksantija? Gdje j' Ksantija? Hej, Ksantija! 
 Ksantija  (u pozadini): 
 Joj! 
 Dionis 
        Hodi amo! 
 Ksantija  (dovuče se): 
                             Zdravo gospodaru moj! 
 Dionis 
 Što bješe ondje? 
 Ksantija 
                             Mrak i blato, proljev, glib. 
 Dionis 
 Ubice oca vidje li mi ondje gdje 
    I krivokletne što ih reče on? 
 Ksantija 
                                                 Ti ne? 
 Dionis  (pokazuje na gledaoce): 
 Jest, Posidona mi, i sada vidim ih! 
    Ded kaži što ćemo! 
 Ksantija 
                                  E, najbolje je poć, 
    Jer ovo kraj je gdje je — tako reče on — 
    Uh, ona strašna zvjerad. 
 Dionis 
                                          Odnio ga bijes! 
    Razmeto on se, ne bi l' se pobojo ja, 
    Jer znade da sam junak iz častoljublja, — 
    Ta od Heràkla nema većeg hvališe. 
    A ja bih nà nešta se rado namjerit, 
    Boj biti ovog puta moga dostojan. 
 Ksantija 
 Al', Zeusa mi, baš čujem neki bahat, šum. 
 Dionis  (u strahu): 
   Gdje, gdje? 
 Ksantija 
                      Odostrag! 
 Dionis 
                                       Hajde idi ostraga! 
 Ksantija 
 Al' sprijeda, pred nama je! 
 Dionis 
                                               A ti idi sprijed! 
 Ksantija 
 I vidim, bome, eno zvijere veliko. 
 Dionis 
 A kakvo? 
 Ksantija 
                 Strašno! Svakojako mijenja se, — 
    Sad vol je, sada mazga, a sad ženska je, — 
    Krasota prava! 
 Dionis 
                            Gdje je? Nude, ja ću k njoj! 
 Ksantija 
 Al' više nije žena, nego kuja već. 
 Dionis 
 Empusa dakle! 
 Ksantija 
                          Barem vatrom plamti joj 
    Sve lice. 
 Dionis 
               Pa i nogu ima od mjedi — 
 Ksantija 
 A drugu, Posidona mi, od balege. 
    To dobro znači! 
 Dionis 
                             Kud da krenem? 
 Ksantija 
                                                           A kud ja? 
 Dionis  (svojemu svećeniku koji sjedi u kazalištu): 
 Brani me, svećeniče, — s tobom pit ću ja! 
 Ksantija  (potiho Dionisu): 
 Heraklo, kralju, propadosmo! 
 Dionis  (potiho): 
                                                     Čovječe, 
    Ne zov'me, molim, imena ne odaj mi! 
 Ksantija 
 Pa onda, Dionise! 
 Dionis 
                                Ne, još manje to! 
 Ksantija 
 Hajd' samo ravno! Amo, amo, gazdo moj! 
 Dionis 
 A što je? 
 Ksantija 
                Nemaj straha! Sve je dobro već. 
    Sad evo, ko Hegèloh, reći smijemo: 
    Za burom opet sad tišine gledam l ȉ k. [28] 
    Empusa ode! 
 Dionis 
                         Kuni mi se! 
 Ksantija 
                                             Zeusa mi! 
 Dionis 
 Još jednom! 
 Ksantija 
                      Zeusa mi! 
 Dionis 
                                         Zakun' se! 
 Ksantija 
                                                             Zeusa mi! 
 Dionis 
 Ao jadan, kako li problijedjeh, vidjev je! 
 Ksantija  (pokazuje na svećenika): 
 A onaj od straha se za te zapuri! 
 Dionis 
 Ajme mene! Otkle na me pali jadi ti? 
    Pa kojeg boga s propasti da krivim ja? 
 Ksantija 
 Ma eter, dvorac Zeusov ili stopu vremena. [29] 
 (Čuje se svirka) 
 Ti — 
 Dionis 
       Što je? 
 Ksantija 
                  Nisi l' ovo sada čuo? 
 Dionis 
                                                       Što? 
 Ksantija 
 Dah sviralica! 
 Dionis 
                          Jesam, pa i neki vonj 
    Baš mističan me od zubalja shvati sad. 
    Šćućurimo se, u potaji slušajmo! 
 Zbor  (još se ne vidi): 
 Jakho, oj Jakho! 
    Jakho, oj Jakho! 
 Ksantija 
 D ȁ , to su, gospodaru, oni ređeni! 
    Tu negdje igraju se, njih nam reče on. 
    Ta Jakhu pjevaju baš ko Dijàgora. [30] 
 Dionis 
 I meni, držim. Zato ti je najbolje 
    Da mirujemo dok ne známo dobro sve. 
 Zbor  (ulazeći): 
 Jakho, svet i presvet st ȁ nâru na ovim mjestim, 
    Jakho, oj Jakho, 
    Dođi na livadu ovu kolo vodit, 
    K svetoj evo družbi svojoj! 
    Tresi mrčom, vijencem bujnim, — 
    On ti glavu tvoju vjenča, 
    Pun je ploda mnogog! Smjelom lupaj nogom, 
    Igru razuzdanu, 
    Odjek šale, igraj — 
    Diku svoju, punu draži, čistu, svetu, 
    Kolo ređenika svetih! 
 Ksantija 
 O časna Demetrina kćeri presveta. 
    Oh slatko l' zamirisa s ražnja odojak! 
 Dionis 
 Ne'š mučat, makar bilo za kobasicu? 
 Zbor 
 Daj razbudi, rukom tresuć, plamne zublje svoje, 
    Jakho, oj Jakho, 
    Noćne slave naše zvijezdo svijetla, jasna! 
    Plamom livada sva plamti, 
    Starcim' koljeno ti skače 
    I sa sebe tugu oni, 
    Brojna ljeta dugog vijeka svoga, stresli 
    Zbòg slavê sad svete. 
    A ti zubljom svijetli, 
    Idi, blažen vodi igre željnu mladež 
    Na poljanu cvjetnu, vlažnu! 
 (Zbor se namjesti, a zborovođa govori) 
 Zborovođa 
 Sad ùmuknut valja i smjesta nek svatko se zboru našemu makne 
    Tko riječima takvim je nevješt il' duša mu, srce nedužno nije; 
    Tko svetinje plemenitijeh Muza nit vidje nit proslavi igrom 
    Nit bješe u bakhovski zanos, u jezik Kratína bikoždera ređen; [31] 
    Tko dosjetki pustoj se, prostoj veseli, onom u nevrijeme smijehu, 
    Il' razdora ne taži mrskog u puku nit građanim' svojim je dobar, 
    Već buni i jarom ih jari, a s koristi svoje gori mu duša; 
    Tko darove — a u službi je — prima, dok gradom bjesni oluja; [32] 
    Tko tvrđavu izda il' lađu, tko zabranjenu otprema robu 
    S Egínê, ko nesretna hulja, lopov Torìkion, carinik onaj 
    Što remenje, platno pa smolu je u Epìdaur odašiljo kradom; 
    Tko potiče koga da dušmanskoj vlasti za brodovlje novaca poda [33] 
    Il' Hekatin blati kip, a usto još pjesmu ditirampsku pjeva [34] 
    Il' gòvornîk on je, pa pjesnicim' onda sve glođe ì glođe plaću, [35] 
    Jer za stare Bakhove slave se kòmêdija njemu narúga, — 
    D ȁ , takvima kažem i opeta kažem i trećiput kažem i kažem, 
    Nek zboru se, nama ređenim, maknu, — a vi mi začnite pjesmu 
    I noćnu probudite slavu što ovome svečanom pristaje času! 
 Zbor  (korača): 
 Svak stupaj sada snažno 
    U one dole kitne, 
    Na livade cvjetne! 
    Skači, igraj 
    I šali se i veseli! 
    Dosta bješe pusta posta. 
   
 Pa igraj, hvalom krasnom 
    Ded Spasiteljku [36]  hvali, 
    Glasno njojzi pjevaj, — 
    Ona kaže, 
    Vazda da nam čuva zemlju, 
    Sve Torikionu uskos! 
 Zborovođa 
 Sad nà drugî način hvalospjev pjevajte kraljici rodnoga žita, 
    Da, — božici Demetri! Svetim je, presvetim kitite, dičite pjevom! 
 Zbor 
 O svete slave kraljice, 
    Demetra, daj pomozi nam 
    I štiti, čuvaj svoj sad zbor! 
    Daj, sigurno da cio dan 
    Ja igram, kolo vodim! 
   
 Daj mnogu šalu zbijat mi 
    I mnogu zbiljsku kazat riječ, 
    Te tvoje slave dostojnu! 
    Daj šalit mi se, smijat se, 
    Tad pobjednika vjenčaj! 
 Zborovođa 
 Na noge 
    Sad  ȉ  boga mi mladog pjesmom amo zov'te, — 
    Drugara, pratioca ovog zbora našeg! 
 Zbor muški 
 Jakho svet i presvet, pjesmu nađi, 
    Slatku pjesmu slave! Daj me prati 
    Do božice i pokaži sad, 
    Koliki proputova put bez truda! 
 Cio zbor 
 Jakho, vjerni druže kola, prati me! 
 Zbor ženski 
 Ti za smijeh i zbog štednje evo meni 
    Opančiće, rasparanu suknju — 
    Prnje poda, izmisli, 
    Bez kvara kako igrat, šalit ću se. [37] 
 Cio zbor 
 Jakho, vjerni druže kola, prati me! 
 Zbor  (pjeva zborovođa) 
 Zaškiljih baš po strani, vidjeh mladu, 
    Ljepušicu pravu, kola drúgu, 
    Eh košuljica njoj ti se 
    Raspára malo, — proviri joj dojka! 
 Cio zbor 
 Jakho, vjerni druže kola, prati me! 
 (Dionis i Ksantija stupe naprijed) 
 Dionis 
 Ja uvijek od srca baš rado primam, — s njome želim 
    I šalit se i igrat. 
 Ksantija 
                              I ja spravan sam! 
 Zbor  (sam zborovođa, istupa naprijed, stoji do ženske): 
 Želite l' da se javno 
    Arhedemu narugamo? 
    U sedmom ljetu još bez bratstva bješe on! 
   
 A sad je vođa puku 
    Med mrtvim tamo gore 
    I prvak one ondje zloće, lupeštva! [38] 
    Klistenov sin sad, čujem, 
    Na grobovima čuči, 
    Po šupku grebe se i bradu čupa on. 
   
 Pa sagnut sve se busa 
    I plače, vikom viče 
    Sebína, — Ritkovčanin je po rodu on, [39] 
    I Kalija se onaj, 
    Sin Hipobínov, kažu, 
    Na moru u lavskoj koži bio sà — suknjôm. [40] 
 Dionis 
 A možete li kazat nam, 
    Plutónu gdje je ovdje dvor? 
    Ta stranci svo, — baš stigosmo. 
 Zborovođa 
 Daleko nemoj više — 
    I više ne pitaj me, 
    Već znadi baš pred vrata da si stigo mu! 
 Dionis  (Ksantiji): 
 Diž' opet, diži, momče! 
 Ksantija 
 Zar nema, nema druge 
    Već uvijek ona ista stara: diži, diž'! 
 Zborovođa 
 Sad hajd'te 
    U sveto kolo božičino, u gaj cvjetni, 
    Pa igrajte se s dionicim' slave božje! 
    Sa djevam', ženama ću poć gdje božice se 
    Sad obnoć slave, — svetu ja ću nosit zublju. 
 Zbor  (pjeva koračajući ophodnu pjesmu) 
 Hajdemo na livade sad 
    Što cvijetom, ružom cvatu! 
    Na način pleš'mo naš 
    U kolu prekrasnom 
    Što vodit znadu ga 
    Suđenice sretne! 
   
 To sunce, blaga svjetlost ta 
    Sja, svijetli samo nama 
    Što bjesmo ređeni 
    I provodismo vijek 
    U pòbôžnosti svoj 
    Spram tuđeg i spram svoga. 
 Dionis 
 Ded, kako da na vrata kucam? Kako ću? 
    Ma kako kucaju tu ljudi domaći? 
 Ksantija 
 Ne gubi vrijeme, nego vratâ maši se 
    Heraklu kad si prava slika, prilika! 
 Dionis  (kuca): 
 Hej, momče! Momče! 
 Sluga  (izviri): 
                                         Tko je to? 
 Dionis 
                                                           Heràklo sileni! 
 (Sluga izađe, a Dionis se od straha pomalo spušta na tle.) 
 DIONIS. KSANTIJA. SLUGA. ZBOR. 
 Sluga 
 Ti, huljo jedna, bestidniče, lupačo, 
    Ti, gade, gade gadni, gade nad gadom, 
    Ti odagna nam psa, garòva Kerbera! 
    Za grkljan popade ga, s njime uteče, 
    A ja ga čuvah! Ali sad te imam ja! 
    Ej tebe crna crncata gle stiška hrid 
    I stijena aherontska, s koje kaplje krv, 
    I Kokitovi psi trkači straže sad 
    I stoglava Ehìdna koja tebi će 
    Drob derat! Pluća tarteski će zgrabit gruj, 
    A krvlju će okrvavljene bubrege 
    Sa samim drobom tvojim na komadiće 
    Gorgone tebi rastrgat titràsijske 
    Do kojih trkom trči meni noga sad! [41] 
 (Otide. Dionis čuči na zemlji.) 
 DIONIS. KSANTIJA. ZBOR. 
 Ksantija 
 Ti, št ȍ  uradî? 
 Dionis 
                        Kaknuh! Reci pomoz' bog! 
 Ksantija 
 Ne'š, stvore smiješni, smjesta ustat, dići se 
    Dok tuđi tko te ne vidi? 
 Dionis 
                                           Al' zlo mi je. 
    Ded brzo spužvu, meći meni na srce! 
 Ksantija 
 Na, uzmi! 
 Dionis  (uzme ruku sluginu i vuče je ostrag): 
                     Metni! 
 Ksantija 
                                 Kamo? Zlatni bogovi! 
    Tu srce imaš? 
 Dionis 
                             Ono mi se prepade 
    I dolje se omàklo, — u tur palo mi! 
 Ksantija 
 Med bozim', ljudma kukavica prva! 
 Dionis 
                                                                Ja? 
    A zašto kukavica? Radi spužve te? 
    Ni tako ne bi drugi! 
 Ksantija 
                                   Nego, kako bi? 
 Dionis 
 Ta da je strašljiv, ležo bi i smrdio, 
    A jam usto, pa što više, otr'o se! 
 Ksantija 
 Junaštva, Posidone! 
 Dionis 
                                     Pa jest, Zeusa mi! 
    A ti se riječi — groma nisi prepao? 
    Ni prijetnja? 
 Ksantija 
                       Deveta mi, bome, briga to! 
 Dionis 
 Pa hajde, kad si takav junak, smjelica, 
    Ti budi ja i uzmi evo ovaj kij 
    I lavlju kožu, ako nebojša si ti, 
    A ja ću sada tebi biti nosač tvoj. 
 Ksantija 
 Daj brzo amo! Nema druge, slušat je. 
 (Preodjenu se) 
 I gledaj, pazi na Herakloksantiju 
    Da l' kukavica, prilika ću tvoja bit! 
 Dionis 
 Ne moja, nego nitkov si Melìćanin! [42] 
    No deder, strunjaču da dignem ja! 
 (Dolazi sluškinja iz dvora Plutonova) 
 DIONIS. KSANTIJA. SLUŠKINJA. ZBOR. 
 Sluškinja 
 Heraklo dragi, jesi l' došo? Uđide! 
    Čim dozna božica da amo stigo si, 
    Mah kruh je pekla, graha, kaše skuhala, 
    Da, dva tri lonca, spekla vola čitavog, 
    Napekla pite i kolača. Uđide! 
 Ksantija 
 Baš krasno! Hvala!  (Krati se) 
 Sluškinja 
                                      Tako Apolona mi, 
    Ja tebe pustit neću, nàpržila je 
    Pilećeg mesa, poslastica spremila 
    I vinca, onog najslađega smiješala. [43] 
    Al' uđi sa mnom! 
 Ksantija 
                                Dobro, dobro! 
 Sluškinja 
                                                         Nećaš se, — 
    Al' pustit neću te! I jedna u kući 
    Sviračica je krasna, s njome dvije tri još 
    Plesačice — 
 Ksantija 
                   Što veliš? Zar plesačice? 
 Sluškinja 
 U naponu, a danas očupane baš! [44] 
    Al' uđi! Baš je kuhač ribu htio već 
    Sa vatre uzet, — stol unutra nosili. 
 Ksantija 
 Pa hajde i plesačicama najprije 
    Poruči, sam da glavom ovčas dolazim! 
 (Sluškinja otide. Dionisu.) 
 Ti, momče, amo za mnom! Nosi prtljag moj! 
 DIONIS. KSANTIJA. ZBOR. 
 Dionis 
 Ti, stani! Valjda zà zbilju ne držiš to 
    Što, ko Herakla, te od šale odjenuh? 
    Lakrdije mi nemoj zbijat, Ksantija, 
    Već digni, pa mi opet nosi strunjaču! 
 Ksantija 
 A što je? Valjada mi uzet ne misliš 
    Što sam si dao? 
 Dionis 
                            Ne, ne, nego vršim već. 
    Daj skini kožu! 
 Ksantija 
                            Ja svjedoke zazivam 
    I bozim' prepuštam! 
 Dionis 
                                     A kakvim bozima? 
    Zar nije bila ludost, glupost pomislit 
    Alkmenin da ćeš biti sin, ti smrtnik, rob? 
 Ksantija 
 Da, da! Pa dobro. Neka ti! Al' možda ćeš 
    Još jednom trebat mene, ako htjedne bog! 
 (Preodjenu se) 
 Zbor 
 Razboritu, mudru čojku, 
    Svijetom što je mnogo luto, 
    Dolikuje, pristaje 
    Uvijek da se skloni, nagne 
    Sigurnome broda boku 
    I da kao pisan kip 
    Vijek ne stoji, ne koči se 
    U obliku jednom istom. 
    Prema vjetru kretat se 
    Čovjeku vještaku liči, — 
    To Teràmena je ćud. [45] 
 Dionis 
 Ne bi, ne bi l' smiješno bilo 
    Ksantija da, ropče ovo, 
    Pruži se s plesačicom 
    Pò sagovim' miletskima, 
    Ljubi djevu, onda traži 
    Još od mene vrčinu, 
    Ja da gledam, pa se češem, 
    A ta hulja da to vidi, 
    Pešću mene zahvati, 
    Po čeljusti mene lupi, 
    Prednji izbîje mi — zbor? [46] 
 (Dolazi krčmarica, za njom bane druga.) 
 DIONIS. KSANTIJA. KRČMARICE. ZBOR. 
 Krčmarica 
 Platàna, oj Platana, dođi ovamo! 
    Gle hulju što u krčmu jednom došo nam 
    I šesnajst proždr'o hljebova! 
 Platana 
                                                  D ȁ , Zeusa mi, 
    To, to je onaj! 
 Ksantija 
                        Nekoga je stiglo zlo. 
 Krčmarica 
 I mesa pečenoga dvanajst komada, 
    A svaki od pô pare! 
 Ksantija 
                                    Netko platit će! 
 Krčmarica 
  I bijela luka silu! 
 Dionis 
                              Ženo, bulazniš 
    I ne znaš što čavrljaš! 
 Krčmarica 
                                     Jesi l' nado se 
    Da neću, jer koturne imaš, poznat te? 
    Pa što? Ne rekoh slane ribe hrpu još — 
 Platana 
 Ni svježeg, bome, sira onog, jadna ja 
    Što taj ga s košaricom skupa izjede! 
 Krčmarica 
 Pa onda, kad sam od njeg novce tražila, 
    On mrko ošinu me okom, zaurla. 
 Ksantija 
 Jest, to je poso njegov, takav svud je on! 
 Krčmarica 
 I mač je trgo, — učini se dà bjesnî. 
 Platana 
 Jest, bome, jadna ja! 
 Krčmarica 
                                  A mi se prepadni 
    I mahom skoči, bjež' u gornje odaje! 
 Platana 
 A on sa strunjačom poteci, — nesta ga! 
 Ksantija 
 To poso mu je. Nešta vam uradit je. 
 Krčmarica  (sluškinji svojoj): 
 De idi, zovi zastupnika Kleona! 
 Platana  (svojoj sluškinji): 
 A ti de, ako sreteš gdje, — Hipèrbola [47] 
    Da toga smlavimo! 
 Krčmarica 
                                  O ždrijelo prokleto, 
    Oh kako kamenom bih rada zube ti, 
    Što muku si mi njima proždr'o, izbila! 
 Platana 
 A ja u Lopovsku te jamu bacila! [48] 
 Krčmarica 
 A ja bih nožem grkljan prerezala taj 
    Što utrobicu svu je ono proguto! 
    Al' Kleonu ti idem, na sud on će te 
    Još danas zvati, na vidjelo iznijet to. 
 (Krčmarice otidu) 
 DIONIS. KSANTIJA. ZBOR. 
 Dionis 
 Ej propo grdno, ne volim li Ksantiju! 
 Ksantija 
 Znam, znam ti ćud! Ta mani, mani! Prestani! 
    Heraklo neću biti! 
 Dionis 
                                  Nemoj, Ksanto moj, 
    Sad tako! 
 Ksantija 
                 Ali kako da ja postanem 
    Alkmenin sin, ja rob, a k tomu smrtnik još! 
 Dionis 
 Znam, znadem što se ljutiš. S pravom radiš to, — 
    Ma tuko mene, prigovorit neću ti! 
    Pa ako ikad poslije tebi uzmem to, 
    Ja, žena moja, pa i moja djeca sva 
    Istrijebili se i Arhèdêm ćoravac! 
 Ksantija 
 Tu kletvu primam, — pristajem pod uvjet taj. 
 (Opet se preobuku) 
 Zbor 
 Sada tvoj je poso, dužnost, 
    Odoru jer onu uze 
    Što si prije imo je, 
    Junak mlad da opet budeš, 
    Strašno okom opet sijevaš, 
    Boga onog sjećaš se 
    Na kog nalik ti si sada. 
    Ludost počiniš li kakvu, 
    Pokažeš se nekud mek, 
    Opet iznova ćeš morat 
    Strunjaču mi onu dić! 
 Ksantija 
 Ljudi, zlo ne svjetujete, 
    I sâm ja sam to baš isto 
    Na pameti imo sad. 
    Ali ja vam dobro znadem, 
    Nasmije l' se sreća kakva, 
    Da će kušat otet mi. 
    Ali opet ću pokazat 
    Junačko ja srce svoje, 
    Kiseo ko kupus bit! 
    Radit treba, čini mi se, — 
    Vrata, čujem, škripe već. 
 (Plutonov sluga s momcima dolazi iz dvora) 
 DIONIS. KSANTIJA. SLUGA. ZBOR. 
 Sluga 
 Ded brže, brže vež'te pasjeg tata tog 
    Da plati! Žurite se! 
 Dionis 
                                   Nekog snašlo zlo! 
 Ksantija 
 Ne'š k vragu? Ni blizu! 
 Sluga 
                                         Ha! Oprijet ćeš se ti? 
    Ditìla, hej, o Sklebija i Pardoka, 
    Ded hod'te amo, s ovim pograbite se! 
 Dionis 
 Pa nije l' strašno, kad se tući smije taj 
    Što tuđe krade? 
 Sluga 
                            I te kako strašno je! 
 Dionis 
 Jest, grozno je i strašno. 
 Ksantija 
                                          Ali, Zeusa mi, 
    Mrijet rad sam, ako ikad amo došo sam 
    Il' ukro tebi što pod noktom crno je! 
    Baš plemenito djelo ćeš učiniti: 
    Tog roba zgrabi, na muke ga udari, 
    Pa nađeš li me kriva, vodi, ubij me! 
 Sluga 
 Pa kako da ga mučim? 
 Ksantija 
                                        Na sve načine, — 
    Na ljestve veži, vješaj, bičuj bodljikam' 
    I deri, svijaj, na nos octa njemu lij, 
    Na nj krcaj opeke i drugo radi sve, [49] 
    Al' samo lukom, češnjem mladim ne bij ga! 
 Sluga 
 Baš pravo veliš. Ali ako bijuć ga, 
    Osakatim, kvar novcem ću ti naknadit. 
 Ksantija 
 Ma ne treba mi, — vodi, 'nako muči ga! 
 Sluga 
 Ne, tu ću, u oči da tebi kaže sve! 
 (Dionisu) 
 A ti de brzo prtljag sada skini svoj! 
    Ne reci laži nikakve! 
 Dionis 
                                     Al' velim ti 
    Da mukam' ne mučiš me, jer sam besmrtnik, 
    Inače bit ćeš sam kriv sebi! 
 Sluga 
                                                 Što kažeš? 
 Dionis 
 Ja besmrtnik sam, velim, Bakho, Zeusov sin, 
    A ovo rob je! 
 Sluga 
                        Čuješ? 
 Ksantija 
                                    Ja bar mislim, da! 
    Al' zato još ga prije valja išibat, 
    Jer ako bog je, neće on to osjetit! 
 Dionis 
 Što onda, — kada i ti tvrdiš da si bog, 
    E ne'š li i ti primit šiba, kao ja? 
 Ksantija 
 Tâ valja.  (Sluzi)  Ali koga od nas opaziš 
    Da plače prije il' za šibe mari što, 
    Za njega onda drži da to nije bog! 
 Sluga 
 E, nema sumnje čovjek da si plemenit, 
    Ta pravdu štuješ. Ali svlačite se sad! 
 Ksantija 
 No kako ćeš nas pravo kušat? 
 Sluga 
                                                     Lako ću, — 
    Sad žezi jednog, sada drugog! 
 Ksantija 
                                                     Izvrsno! 
 (Pruža leđa) 
 Na! Gledaj, vidi hoću li se maknut ja! 
 Sluga 
 Već udrih! 
 Ksantija 
                   Bome, nisi! Ja bar ne mislim. 
 Sluga 
 Sad idem k onom da ga udrim. 
 (Udara) 
 Dionis 
                                                        Kada ćeš? 
 Sluga 
 Pa udrih! 
 Dionis 
                 Kako onda nisam kihnuo? 
 Sluga 
 Ma ne znam, — opet ovog sad ću kušat ja. 
 Ksantija 
 Ne'š žurno?  (Sluga tuče)  Ah, ah! Ah! 
 Sluga 
                                                             A čemu: Ah, ah! Ah? 
    Zar boli? 
 Ksantija 
                Bome, ne, već tužan pomislih 
    Heraklu kad će u Diòmi slava bit. [50] 
 Sluga 
 Pobožne l' duše! Opet 'namo moram sad. 
 (Tuče Dionisa) 
 Dionis 
 Ao, ao! 
 Sluga 
              Što je? 
 Dionis 
                         Vitezove vidim ja! [51] 
 Sluga 
 A što će suze? 
 Dionis 
                         Lukom meni udara. 
 Sluga 
 Zar ne? Baš mariš! 
 Dionis 
                                  Briga to mi deveta! 
 Sluga 
 Pa k onom dakle mi je opet poći sad. 
 (Tuče Ksantiju) 
 Ksantija 
 Ajme mene! 
 Sluga 
                      Što je? 
 Ksantija 
                                  Trn mi ovaj izvadi! 
 Sluga 
 Pa što je to? I opet moram ovamo! 
 (tuče Dionisa) 
 Dionis 
 Oj Apolone, što na Delu il' u Pitu si! 
 Ksantija 
 Zaboljelo ga! Ne ču? 
 Dionis 
                                     Mene? Mene ne, 
    Već stiha se Hipònaktova sjetih ja. [52] 
 Ksantija 
 Zaludu trud ti, po slabinam' žezi sad! 
 Sluga 
 Jest, bome! Amo deder sada trbuh svoj! 
 (Tuče Dionisa) 
 Dionis 
 Posidone! 
 Ksantija 
                   Boli nekog! 
 Dionis 
 Egejsku ti glavicu, 
    Sinje more duboko 
    U dubini čuvaš! [53] 
 Sluga 
 Ne mogu, Demetre mi, ja razaznat još 
    Tko od vas bog je. Ali dete uđite! 
    Gospodar sam s Persèfonôm će mahom vas 
    Prepoznat, jer i ono dvoje bozi su. 
 Dionis 
 Pa pravo veliš. Ali samo da si prije to 
    Uradio dok bata još ne dobih ja! 
 Zbor 
 Muzo, zađi, dođi 
    U kolo sveto da moje se užiješ pjesme, 
    Narod da vidiš silni gdje mudrost bezbrojna sjedi 
    Nà sjedištim' ovdje, 
    Časti željnija no Kleòfônt. Na lajavim ustim' 
    Strašnom njemu cvrkom 
    Lasta tračka cvrči 
    Što na grančici barbarskoj čuči, sjedi; 
    On slavujevu pjesmicu plačnu pjeva, 
    Ko da smrt ga čeka, 
    Ma pô glasâ steko. [54] 
 Zborovođa  (gledaocima): 
 Kola svetog dužnost, poso svjetovat i putit je 
    Gradu što je dobro. Prije svega nama čini se 
    Građane da valja izjednačit i oduzet strah. 
    Smami l' na grijeh koga Frinihova srca lukavstvo, [55] 
    Svim posrnulima, kažem, zgodu valja pružit tad 
    Da se peru, brane, onog starog grijeha riješe svog. 
    Nitko, kažem, ne smije u gradu biti beščastan; 
    I sramota je, jedanput kad se biješ na moru, 
    A Platéjac i od roba mah gospodar postaneš. [56] 
    Ali ni to ne bih, ja bar, zvati mogo nelijepim, 
    Nego hvalim, — samo to vam djelo bješe pametno. 
    No i s pravom ćete ljudma, što su s vama na moru, 
    Kao oci njihni, mnogu bitku bili, a rod su, 
    Nesreću oprostit tu im jednu gdje vas mole sad! 
    Ali, premudre oj glave, prođimo se gnjeva svog, 
    Drage volje ljude sve, tko god se bio na moru, 
    Rodom sebi stvorimo i građanima časnima! [57] 
    Ali ponesémo li se i uzòholîmo sad 
    Prema gradu gdje nas zagrljajem grle valovi, [58] 
    Poslije će se činit: nismo bili ljudi pametni. 
 Zbor 
 »Umijem li život, 
    Značaj u čovjeka spoznat« [59]  što plakat će jednom, 
    Dugo ni majmun se, dosadan sada, održati neće — 
    Kligen, onaj mali, 
    Čovjek najgori od sviju banjara na svijetu 
    Što sapunom mašu, 
    Smjesom òd pepela 
    I salitre krive 
    I od kimolske zemlje. A on to vidi, — 
    Za mir nije, bez ćule ne ide nikad; 
    Strah ga, pjana bi ga 
    Svući mogo netko. [60] 
 Zborovođa  (gledaocima): 
 Često puta, učini se nama, već se gradu tom 
    S građanima zlima i valjanim isto desilo, 
    Ko sa starim i sa novim novcem našim od zlata. 
    Onim mî se, makar da i nije novac loš i kriv, 
    Već od svega novca — tako bar se čini — najbolji 
    I on samo, dobro kovan, zvukom zvučnim zvuči baš 
    I svud svijetom vrijedi kod Helena i kod barbara, 
    Njim se ne služimo, nego ovim lošim, bakrenim. [61] 
    Jučer, prekjučer ga sakovali kovom najgorim. 
    Tako građane, za koje znamo da gospoda su 
    Plemenita, trijezna, pa poštena, dobra, čestita — 
    Rvalište ih i zborovi i glazba odgoji, — [62] 
    Takve gonimo, a bakrenjacim', robljem, strancima, 
    Rđama i leglom rđa mi se za sve služimo, 
    Makar baš doskitali se istom. Prije ne bi vam 
    Ni za žrtvu okajnicu lako uzeo ih grad! [63] 
    Ali sad bar, oj vi lude, ded promijen'te svoju ćud, 
    Uzimajte opet dobre! Sine l' sunce sreće vam, 
    Bit će hvale. Ako posrnete, mudar mislit će 
    Da vi, ako ì strâdâte, barem časno stradate. 
 (Plutonov sluga sa Ksantijom izlazi) 
 
 
 Čin drugi 
 SLUGA. KSANTIJA. ZBOR. 
 Sluga 
 Ej Zeusa Spasa mi, gospodar tvoj je baš 
    Krv plemenita. 
 Ksantija 
                            Kako nije plemenit, 
    Kad samo piti, žene ljubit znade on? 
 Sluga 
 Al' čudo, što te lašca nije išibo, — 
    Ta rob si, a gospodar da si, reko si! 
 Ksantija 
 Zacvilio bi, bome! 
 Sluga 
                                 Psinu učini 
    Baš ropsku, — rado činim i ja tako što. 
 Ksantija 
 Ti rado? Molim? 
 Sluga 
                              U desetom nebu sam, 
    To mislim, kada tajom kunem gazdu svog. 
 Ksantija 
 Što? Gunđaš kada kandžije se naljubiš 
    I ideš van? 
 Sluga 
                    Pa to me i veseli baš! 
 Ksantija 
 A pačaš li se u sve? 
 Sluga 
                                  Ne znam draže što! 
 Ksantija 
 O Zeuse Bratski! — g ȍ spodu osluškuješ 
    Što brblju? 
 Sluga 
                    Za tim samo da ne poludim! 
 Ksantija 
 Što onda, izbrbljaš li vani to? 
 Sluga 
                                                   Zar ja? 
    Zeusa mi, to kad radim sav se poblatim! 
 Ksantija 
 O Febo Apolone! Pruž' mi desnicu, 
    Pa daj da poljubim te, sam poljubi me 
    I tako t' Zeusa, — hulja jeste, baš ko mi — [64] 
 (Čuje se vika) 
 Al' kaži, kakva krika, vika, kletva je 
    U dvoru to? 
 Sluga 
                      To Eshil i Euripid je. 
 Ksantija 
 A! 
 Sluga 
        Spor se, velik, velik spor pokrénu sad 
    Med mrtvim ovdje, buna silna, velika. 
 Ksantija 
 A rašta? 
 Sluga 
             U nas ti je ovdje zakon taj 
    Za umjetnosti, one lijepe, velike, 
    Da prvak među druzim' umjetnicima 
    Badava hranu prima u pritàneju [65] 
    I do Plutona sjedi on — 
 Ksantija 
                                       Razumijem. 
 Sluga 
 Dok ne stigne tko drugi — vještak mudriji 
    Od onog. Onda s mjesta maknut mora se. 
 Ksantija 
 A što se ovo razvikao Eshil sad? 
 Sluga 
 Ta on ti prijesto zapremo je tragički, 
    Jer vještak bješe ponajbolji, — 
 Ksantija 
                                                    Tko je sad? 
 Sluga 
 A čim Euripid dođe, mahom stupi on 
    Pred one kesokradice i džepare, 
    Pred ocoubojice, tate, lupeže, — 
    U Hadu ih je sila! I svi stali, ti 
    Sad slušat raspre, izvrtanja, skokove 
    Pa s uma sašli, prozvali ga najboljim. 
    On  ȕ zoholî se i maši stolice 
    Gdje Eshil sjedi. 
 Ksantija 
                             I kamenom nitko ga? 
 Sluga 
 Ma jest, — al' narod viko, neka sudi sud 
    Tko od njih po vještini jeste vrsniji! 
 Ksantija 
 Zar one hulje? 
 Sluga 
                          Bome, graja, urnebes! 
 Ksantija 
 A drugi nisu li pomògli Eshilu? 
 Sluga 
 E, malo dobrih ima, ko i ovdje baš. [66] 
 Ksantija 
 Pa što sad Pluton smjera, sprema da radi? 
 Sluga 
 Priredit smjesta takmu i sud misli on, 
    Vještinu kušat njinu. 
 Ksantija 
                                    P' onda kako to, 
    Da stolice se i Sofòklo ne maši? 
 Sluga 
 Ne, on ne, nego Eshila ti poljubi 
    Kad dođe, stisnu njemu ruku desnicu, 
    A on mu sa stolice htjede maknut se 
    A sad će — to Klidèmîd kaže — čekat on, 
    Pa pobijedi li Eshil, 'nako ostat će, 
    A podlegne li, za vještinu, umjetnost 
    S Euripidom će, kaže, on se ogledat. 
 Ksantija 
 Pa to će biti? 
 Sluga 
                       Bome, hoće, domala! 
    Pa ovdje će provalit strašni bojak taj 
    I nà mjerilim' mjerit će se Muzâ dar. 
 Ksantija 
 Što? Tràgêdiju, sve po komad, vješat će? 
 Sluga 
 I mjeru, lakat donijet će za stihove 
    I kocke poput opeke — 
 Ksantija 
                                       I gradit će? 
 Sluga 
 Šestare, klinove. Euripid kani sad 
    Stih po stih, kaže, tragedije izmjerit. 
 Ksantija 
 To negdje, mislim, Eshilu je težak jad. 
 Sluga 
 Jest! Ko bik on ti bulji, glavu obori. 
 Ksantija 
 A tko će sudac biti? 
 Sluga 
                                   Teško bješe to, 
    Jer mudrih glava tu ne nàšli baš. 
    Ta ni s Atenjanim' se Eshil ne složi. [67] 
 Ksantija 
 E, možda mnoge držo je za lupeže. 
 Sluga 
 A druge pustim benam' smatro za sud taj 
    O daru pjesničkorne. Zatim gazdi tvom, 
    Jer vješt je toj vještini, povjerili to. 
    Al' uđ'mo! Jer kad gospodari čega se 
    Svom zbiljom late, plačem nama rodi to. 
 (Otidu) 
 Zbor 
 Groznijem negdje će u srcu gnjevom gromovnik [68]  planut! 
    Protivnika kad svoga, ljuta brbljavca vidi 
    Zube gdje brusi, u bjesnilu onda će strašnom 
    Oči razrogačit on! [69] 
   
 Bit će sjajnošljema boja, bit će konjogrivih riječi, 
    Vrzino kolo zaìgrat će, iverje vrcat sa djelâ, 
    Riječi će velikog uma grabit, ko vranac, [70] 
    A odbijat će ih on 
   
 Njemu na rutavu vratu kostriješit će kočet se gusta, 
    Strašno će nabrat i mrštiti čelo i, ričući, sipat 
    Klinom sabite riječi, ko daske ih kidat 
    Silom, dahtom gigantskim! [71] 
   
 Onda će jezik, stihova brus, ta okretna usta, [72] 
    Zavisti uzde sve tresti i tresti, previjat se, motat. 
    Riječi će kosat i usitno mrvit, raščinjat 
    Plućâ muku, silan trud! 
   
 (Prizor se mijenja. Sud. Dolazi Dionis. S jedne mu strane sjedne Euripid, s druge Eshil. Za njim osvane Pluton i zapremi svoj prijesto. Do njega je prazna stolica. Dolazi i Sofoklo da gleda. Napokon dođe sluga s mjeraćim spravama.) 
 PLUTON. DIONIS. ESHIL. EURIPID. ZBOR. 
 Euripid  (Dionisu): 
 Okanit stolice se neću, ne svjetuj! 
    Vještinom, velim, od toga sam bolji ja. 
 Dionis 
 Što šutiš, Eshile? Ta čuješ riječi mu. 
 Euripid 
 U prvi mah će stajat tiho, svečano, — 
    U tragediji vijek se tako koči on. 
 Dionis 
 O čojče čudni, odveć ne razbacuj se! 
    Tog čudotvorca divljeg, hlapimuhu tu, 
    Ta usta lajava, bez uzde, brnjice, 
    Tu derigušu, lomigoru jezičnu. 
 Eshil 
 Zar uistinu, sinko selske boginje? [73] 
    Pa ti to meni kažeš, kupinovico, — 
    Ti, bokcotvorče, kupiprnjo jedna ti? 
    Al' sebi n ȁ  radôst ne'š lajat! 
 Dionis 
                                                    Eshile, 
    Stani, ne jari mržnjom na gnjev srca svog! 
 Eshil 
 Ne mogu dok mu jasno ja ne dokažem 
    Da gradi bogalje, a tako drzak je! 
 Dionis 
 Dones'te, momci, janje, crno janje mi! 
    Ta vihor prijeti, ovčas će provalit sad. [74] 
 Eshil 
 Ti kretske [75]  s ȁ mopjêvé kupiš, slupaš ih, — 
    Brakove klete ù pjesnîštvo uvodiš [76]  — 
 Dionis 
 De stani, časni i prečasni Eshile, 
    A ti se t ȕ či, jadni moj Euripide, 
    Sa puta makni, ako pri pameti si, 
    U gnjevu da te riječju — gredom ne shvati 
    Po slijepom oku, nè izbíjê Telefa. 
    Ti, Eshile, de nemoj ljuto kušat ga 
    Nit daj se kušat, nego blago! Ružit se, 
    Ko babe krušare, ne liči pjesnicim'. 
 (Euripidu) 
 A ti mahom praskaš, ko u vatri hrastov panj. 
 Euripid 
 Pa spravan sam i ne kratim se da štinem, 
    Il' ako mu se mili, prije štinut dam 
    Svoj govor, pjesme, tragedije živac živ, 
    Da, Zeusa mi, i Peleja i Eola 
    I Melèagra i pače samog Telefa! 
 Dionis 
 A što ti želiš, kaniš? Kazuj, Eshile! 
 Eshil 
 Ja ne bih rado da se ovdje natječem, 
    Jer takma jednaka nam nije. 
 Dionis 
                                                  Kako to? 
 Eshil 
 Jer pjesma moja nije sa mnom umrla, [77] 
    A s njime jeste, te će imat zborit što, 
    Al' opet, jer te volja, činit mi je to. 
 Dionis 
 Hajd' tamjana mi, vatre amo nosi tko 
    Da prije mudre raspre pomolim se ja, 
    Pa znanjem, sudom vještim riješim ovaj spor! 
 (Zboru) 
 Vi dete Muzam' pjesmu zapjevajte sad! 
 (Moli se) 
 Zbor 
 Svete oj Muze, Zeusove djeve, — 
    Devet vas ima, a umove umne, duhovite ljude, 
    Izvore mislî, motrite, takmu kad zavrgnu, pru se 
    I oštroumnim, zasukanim se rvanjem rvu, — 
    Dođite snagu da vidite, 
    Dvoja najvještija, najkrepča usta, 
    Valove riječî, pilòtine stihâ! 
    Sileni ovčas će bojak, 
    Bojak za umijeće gruhnut! 
 Dionis 
 I vas dva molite se prije zbora svog! 
 Eshil  (moli se i sipa tamjan): 
 O Demetra, ti srce moje uzgoji, 
    Stog stvori mene tajna svojih dostojnim. [78] 
 Dionis  (Euripidu): 
 Hajd tamnjana sad saspi i ti! 
 Euripid 
                                                   Hvala ti, — 
    Ma bozi, kojima se molim, drugi su. 
 Dionis 
 Osebni, neki tvoji, kova nova? 
 Euripid 
                                                     Jest! 
 Dionis 
 Pa hajde bozima se moli osebnim! 
 Euripid 
 O Zrače, hrano moja, kolo jezika, 
    Oštrice uma, nose, njuško izvrsna, [79] 
    Sad daj mi pobit riječi kojih mašam se! 
 Zbor 
 I mi smo ljude čuti željni, 
    Jest, vas, glave mudre, kakvim ćete putem 
    U boj riječma krenut sad. 
    Jezik već podivljo vama, 
    Srce gori ù obadvâ, 
    A ni duh vam nije trom. 
    S pravom nadat se je nama 
    Jedan da će nešto umno, 
    Izbušeno sada reć, 
    Drugi k ȍ renitim riječma 
    To će kidat, 
    Srnut, silnu rušit će 
    K ȍ vâčnicu stihova. 
 Zborovođa 
 No brže dajte počnite! Al' umno mi govor'te, 
    Iznosit slikâ nemojte ni zborit, kao drugi! [80] 
 Euripid 
 O sebi, kakav pjesnik sam, govorit ja ću najzad, 
    A ovog ću ti prije svega pobit i dokazat 
    Koliki hvališa je, sljepar, kako on je varo 
    Vijek gledaoce lude što mu odgoji ih Frinih. [81] 
    On prije svega sjede jednog, velom njega zastrije — 
    Ahileja il' Niobu kakvu; lica ne pokáza, 
    Već lutka bješe tragedije, ama i ne béknu, — [82] 
 Dionis 
 Jest, bome! 
 Euripid 
                    Zbor bi redom bez prestanka pjesme guro, 
    U četir' niza trpo ih, a oni mukom muči! 
 Dionis 
 To meni bješe radost tiha, — godilo mi nije 
    Baš manje no sad ta blebetala. 
 Euripid 
                                                      Jer bješe luda! 
    To znadi! 
 Dionis 
                  I sam mislim. Ali zašto on to tako? 
 Euripid 
 S taštine puste, gledalac da mirno sjedi, čeka 
    Nioba neće l' kazat što, a drama — sve se vukla, — 
 Dionis 
 O hulje jedne, kako on ti zaluđivo mene! 
 (Eshilu) 
 Što protežeš se, mrštiš mi se? 
 Euripid 
                                                    Jer ga prašim, vijem. 
    Pa onda, kad se svijetom titro tako i već drama 
    Pri kraju bila, dvanajst riječi bikovskijeh reče, [83] 
    Da! Obrvatih, grivatih, strahote neke strašne — 
    Sve gledaocu nepoznato. 
 Eshil 
                                             Jadna mene! 
 Dionis 
                                                                   Šuti! 
 Euripid 
 I n ȅ  iznese jasno ništa, — 
 Dionis  (Eshilu): 
                                                Zubma ne škrgući! 
 Euripid 
 Već Skamandre [84]  il' jarke ili arslane na štitu [85] 
    Od mjedi sakovane, pa vrtoglave još riječi, — 
    Razumjet ne bješe ih lako. 
 Dionis 
                                               Tako bogova mi, 
    Bar ja sam jednom noću dugo, dugo budan bio, 
    Razmišljo o plavome konjopijevcu kakva j' ptica. 
 Eshil 
 Na brodu ko znak, šuplja glavo, naslikan je bio! 
 Dionis 
 A ja sam držo da Filòksenov je sin to, Eriks. [86] 
 Euripid 
 Pa onda zar u tragediju pijevca uvest smjede? 
 Eshil 
 A što si ti, o bogu mrski čojče, gradit znao? 
 Euripid 
 Ne konjopijevce, bome, a ni kozosrnad, ko ti, — 
    U medske zavjese ti takve slike utkat znadu, — 
    Već čim od tebe ono primih ja vještinu ovu, 
    A sva od gizde, riječi dosadnih nabrékla bila, 
    Okresah ti je prije svega, stisima joj sitnim 
    I šetnjom [87] , blitvicama bijelim [88]  uzeh svu težinu, 
    Pa sok joj dodah rječitosti — iz knjiga iscijedih — 
    I samopijevom pojih je, Kefisofònta dodah. [89] 
    Ne brbljah tek što god nit miješah, pod ruku što dođe, 
    Već prvo lice, što izáđe, [90]  ono odmah kaza 
    Rod cijele drame. 
 Eshil 
                              Bolje po te, no da tvoj je reklo. [91] 
 Euripid 
 Od prvog retka naprijed ništa dokono ne pustih, 
    Već jednako mi govoraše gospa, ko i sluga, 
    Gospodar, djeva, stara baba. 
 Eshil 
                                                   N ȅ  zavrijedî l' onda 
    Ti za tu smjelost smrt? 
 Euripid 
                                        Ne, tako meni Apolona! 
    Demokratski ja radih! 
 Dionis 
                                       Tog se, prijatelju, kani, 
    Jer raspra o tom nije listak za te ponajljepši! 
 Euripid 
 Pa onda one eno zborit učih, — [92] 
 Eshil 
                                                    Dašto, dašto! 
    Ej kamo sreće, da si prije skroz po srijedi puko! 
 Euripid 
 Po pravilim' vještine učih počet, retke mjerit, 
    Pa mislit, pazit, shvaćat, nadmudrivat, ljubit, snovat 
    I o zlu sumnjat, sjećati se svega — 
 Eshil 
                                                          Dašto, dašto! 
 Euripid 
 Uvedoh život kućni kakvim svatko nas ti živi 
    I kakvu vikli smo, i po tom mene sudit smiju. 
    To znali ovi, [93]  sudili Vještinu. U svijet hvale 
    Ne trubih, zdrava suda ne ništih nit Kiknim' straših 
    Nit Memnonima, konjâ praporcima, oglavnicim'. [94] 
    Raspoznat ćeš mi lako učenika mog i njeg'va, — 
    Formìsije mu plod je i Magnešanin Megànet, 
    Da, trublje, koplja, brade, pa rugači savijele, [95] 
    A moj Klitòfônt i Teràmen, onaj uglađeni. [96] 
 Dionis 
 Teramen? Čovjek mudar je i vještak baš u svemu. 
    U nevolju kad netko padne, a on blizu stane, 
    Toj nevolji se otme, — nije »Hijac nego Kejac«. [97] 
 Euripid 
 Tu zaista ti mudrost ja 
    Ucijepih njima  ȕ  dûšu. 
    Umijeću tome misli, sud 
    Ja podah, — svijet već vidi sve, 
    Duboko u sve prodire, 
    Svim, a i domom, bolje sad, 
    No prije, on ti ravnat zna. 
    I pazi: kako, otkle to? 
    Gdje j' ovo? Tko uze ono? 
 Dionis 
 Sad, bome, svaki ti Atenjanin, 
    Kad preko praga stupi svog, 
    Na sluge svoje zavikne 
    I pita: »Gdje mi lonac je? 
    Tko glavu slanoj ribici 
    Proguta? Ona zdjela mi, 
    Što lane kupih, propade! 
    Odjučer gdje je češnjak sav? 
    Tko maslinu mi nagrize?« 
    A prije glupo sjedjeli, 
    Ko Mamakiti zinuli, 
    Baš pravi Meletídi. [98] 
 Zbor 
 »To vidiš, slavni Ahileju!« [99] 
    A ti nude, što ćeš na to njemu kazat? 
    Samo pazi da te bijes 
    S puta, pravca ne zanese, — 
    Ta on strašno tebe tuži! 
    Al' uzvratit ljuto mu, 
    Dušo plemenita, nemoj, 
    Nego jedra smotaj, vjetru daj, 
    Nek im liže samo kraj! 
    Sa oprezom vodi, ravnaj, 
    Pazi, gledaj, 
    Sve dog ȍ d ne uhvatiš 
    Vjetra laki, blagi dah! 
 Zborovođa 
 Ti, prvi što od svih Helena velebne nakrca riječi, ko kule, 
    I tragičke uresi trice, smiono vrelu de žile otvori! 
 Eshil 
 Zbog sastanka ovog sam bijesan, u meni od žuči utroba kipi, 
    Kad od toga branit se meni! Da ne kaže, u neprilici da sam, 
    Odgovori mi sada rašta se čovjeku pjesniku moramo divit. 
 Euripid 
 Rad onog umijeća i nauka, jer mi boljima gradimo ljude 
    Po gradima svima. 
 Eshil 
                                   Al' ako nikako ti to učinio nisi. 
    Već od poštenjaka i dobrih si duša najgore stvorio rđe, 
    Što zato si, kaži! zaslužio onda? 
 Dionis 
                                                        Smrt! — i ne pitaj njega! 
 Eshil 
 Sad ogledaj najprije kakvi su bili od mene kada ih primi! 
    Junačine — jelte?, četiri lakta visòke, ne pljašljivi zeci, 
    Ni majmuni trga ni stvorovi 'nako podmúkli, ko sada, ni hulje, 
    Već bjesnjeli bijesom, kopljem, sulicom, bijelom s tri oboda kitom, 
    Da, silnijem šljemom, pa nazuvcim' i svom žestinom sedmokožna štita. 
 Euripid  (za se): 
 Ta kuga sve raste! 
 Dionis  (za se): 
                                I opet će šljemima svojim mene zagnjavit! 
 Euripid 
 A kakvim si naukom ti ih onako čestitim stvorio dušam'? 
 Dionis 
 Ded, Eshile, kaži! Oholit se nemoj ni ljutom kipjet ljutinom! 
 Eshil 
 T ȁ  dramu napisah, Aresa punu! [100] 
 Dionis 
                                                              A koju? 
 Eshil 
                                                                             »Sedmor'cu pod Tebom«. 
    Tko g ȍ d ti je vidje, svak se užèlje ljuticom postati bojnom. 
 Dionis 
 To zlo si uradio, jer Tebancima u srce, u duši uli 
    Kud ì kamo srčanost veću u boju [101]  zato ćeš dobiti bata! 
 Eshil 
 Pa vježbat se bilo je prosto i vama, al' na to dali se niste. 
    A onda ti ja »Perzijance« iznesoh i želju potakoh u ljudi 
    Dušmána da vazda gledaju svladat, — najljepše iskitih djelo. 
 Dionis 
 Jest, radost me zanese, glas o Darejevoj kad začu se smrti, 
    A  ȍ  rûku rukom udari mahom zbor i jauknu: aoh! [102] 
 Eshil 
 Jest, tako ti treba da pjesnici rade. Od prvog početka de gledaj 
    Od kolike koristi plemeniti su pjesnici ljudima bili! 
    U tajne nas svete uputi Orfej i na put ubijanju stade, 
    A lijekove od bolèstî i proroštvo nama Muzej pokáza, 
    Hesìod nas nauči težiti zemlju, pa vrijeme žetvi i sjetvi. [103] 
    A otkuda glas i slava Homeru božanskome, nego odatle, 
    Što redove bojne, junaštvo, oružanje nauči? 
 Dionis 
                                                                             Ali Pantàkla, 
    Nad ludama ludu, nije naučio. Nedavno s ophodom krenu, 
    Pa najprije šljemom se pokri, a onda kitu zataknuti htjede! [104] 
 Eshil 
 Al' druge ti mnoge valjane nauči, — jedan je junak i Lamah. [105] 
    Odándê mi um moj primjere povadi mnoge, uzore stvori, 
    Patròkle i Teukre, sve lavljega srca junake, da građane dignem, 
    Nek s njima se natječu, takme bojne kad trublje začuju jeku. 
    Al', Zeusa mi, bludnice Fedre ni jedne ne stvorih ni Stenobèjê 
    I nitko mi kazati ne može ljubav da žensku ikad iznesoh. [106] 
 Euripid 
 Da, — jer Afrodítê i nije bilo u tebe. 
 Eshil 
                                                              I ne dao bog to! 
    Al' ona je tebe i tvoje svom silom punoput pritisnut znala, 
    I tebe je samoga  ȕ  propâst rinula! 
 Dionis 
                                                              Tako je, Zeusa mi, tako! 
    Što ò drugîm, tuđim ženama izmisli, stiže i samoga tebe. 
 Euripid 
 Al' kakav su gradu, bezdušni čovječe, kvar Stenobeje ti moje? 
 Eshil 
 Ti čestite žene čestitih ljudi natjera otrov da piju, — 
    Da, zbog Belerèfonâtâ ti tvojijeh stid ih premori, ubi. 
 Euripid 
 Zar izmislih ja tu priču o Fedri, a nije već bila onakva? 
 Eshil 
 Jest, Zeusa mi, bila je, ali sr >ȁ motu pjesnik treba da krije, 
    Iznosit je ne smije ni prikazivat. Ta kao što učitelj puti 
    Dječake još male, tako odrásle već momke svjetuje pjesnik, 
    Jer nama je samo o dobru govorit. 
 Euripid 
                                                          Likàbet kad pominješ nama 
    I v ȉ sine Parneta, [107]  znači li to o dobru čovjeka putit? 
    Zar ne treba ljudski govorit? 
 Eshil 
                                                   Al', zlobniče, nije li potreba prijeka, 
    Za velike misli i velike snutke da jednake gradimo riječi? 
    I inače liči da polubog zborom uzvišenijim zbori, — 
    Ta i halja u njega sjajem kud ì kamo sjajnijim sjaji no u nas. 
    Valjano sve ja to uredih, iznesoh, a ti pokvari. 
 Euripid 
                                                                                 Čime? 
 Eshil 
 Ti prvo i prvo kraljeve prnjama, kukavim dronjkom ogrnu 
    Na samilost srce u ljudi da ganeš. 
 Euripid 
                                                            Pa što sam škodio time? 
 Eshil 
 Ni jedan bogataš ti zato sad neće ratnog da oprema broda 
    Već dronjkom se zavije, plače, pa nariče gola sirotinja da je. [108] 
 Dionis 
 Jest, tako mi Demetre, a odozdo mu košulja òd mekê vune. 
    Pa prevari l' riječma takim, na trgu ribljemu izroni onda. [109] 
 Eshil 
 A zatim ih opet blebetati nauči, okretno jezikom mlatat, — 
    To isprazni rvališta nam naša i lajavoj mladeži našoj 
    Sav oslabi, ispi šupak, a momčad na »Primorcu« [110]  navrka, skloni 
    Da vođama prkose svojim. A onda, kad ja sam bio na svijetu, 
    Hljeb ječmeni samo su tražiti znali i »hejahej« vikat kod posla. [111] 
 Dionis 
 Jest, jest, Apolona mi, i veslaču donjemu smrdjet u usta 
    I mokriti n ȁ  drûga svoga, pa nekog, iskrcav se, svući do gola. 
    A sada ti prkose, ne mare veslat, 
    Sve amo tamo krstare, plove. 
 Eshil 
 A kakvome zlu on krivac nam nije? 
    Zar svodilju ne pokáza nam taj tu [112] 
    Pa ženske, u svetom što rađaju hramu [113] 
    I ljubit se dadu rođenoj braći [114] 
    I govore život životom da nije? [115] 
    Pa tako ti onda nama je u grad 
    Pisarčića evo nàljezla sila 
    I ulizica, majmuna pučkih, 
    Što prijevarom vječnom varaju narod. 
    Sa zubljom već nitko ne umije trčat, 
    Jer zà vježbu tijela sad ne haju ljudi. 
 Dionis 
 Ne, Zeusa mi, nitko, — òd smijeha ja se 
    O Panatenèjama mal' ne uguših 
    Spor čovjek kad neki, ugojen i blijed, 
    Sav zguri se, trčati uze, zaòsta 
    Pa muči se, muči, a njega ti onda 
    Na vratim' Keràmljani lupati stanu [116] 
    Po trbuhu, bokovim', slabinam', šupku, 
    A on ti pod udarcim, teškijeh šaka 
    Odadirat nadre, 
    Te ugasne zublja, on udari u bijeg. 
 Zbor 
 Velik poso, silna svađa, ljut se bojak sprema sad. 
    Teško je razabrat, sudit, 
    Jedan svom kad silom bije, 
    A drugi se vješto kretat znade, snažno opirat. 
    Al' prì istôme ne ostajte! 
    Ta i drugih jošte doskočica ima sila sva. 
    Što se svađat još imáte, 
    Kaž'te, — lupajte se, der'te 
    Radi starog i rad novog! 
    Nastojte da nešto umno, nešto mudro kažete! 
   
 Al' bojite li se da u gledalaca neće bit 
    Znanja pravog da vam shvate 
    One umne riječi vaše, — 
    Toga nemojte se bojat, jer to nije tako već! 
    Izvježbani su vam oni 
    I knjižicu svatko ima, iz nje mudrost uči on. 
    Um i 'nako im je oštar, 
    A sad nabrušen je pače. 
    Nemojte se ništa bojat, — 
    Gledaoci su mudraci, rad njih zbor'te po volji! 
 Euripid 
 Pa mahom ću se dat na same uvode 
 (okrene se Dionisu) 
 Da prvi dio tragedije njemu sad, 
    Tom veleumu, ponajprije ocijenim, — 
    T ȁ  tamna mu je ondje izrečena riječ. 
 Dionis 
 Pa koje ćeš ocijenit djelo? 
 Euripid 
                                             Mnogo baš. 
 (Eshilu) 
 Od »Orèstijê« mi uvod kazuj najprije! 
 Dionis 
 Svak neka šuti sada!  (Eshilu)  Kazuj, Eshile! 
 Eshil 
 »Ti, Hemio Podzemaljski, paziš oca vlast, 
    Pa zato budi, molim, meni pomoć, spas! 
    U ovu stigoh zemlju, kući vraćam se«. [117] 
 Dionis 
 Tu imaš kudit što? 
 Euripid 
                                 Jest, na desetke baš! 
 Dionis 
 Al' ono ti u svemu tek su retka tri! 
 Euripid 
 Al' svaki ima pogrješaka dvadeset! 
 Eshil 
  Što klapiš? Pazi! 
 Euripid 
                              Ali slabo marim ja! 
 Dionis 
 Moj Eshile, preporučam ti: šuti sad! 
    Jer pored ta tri retka više bit ćeš kriv. 
 Eshil 
 Pa ja da pred njim šutim? 
 Dionis 
                                              Jest ak' me poslušaš. 
 Euripid 
 Ma odmah prva griješka seže do neba! 
 Eshil 
 Zar griješka? Kakva? Kaži! 
 Euripid 
                                                De ponovi nam! 
 Eshil 
 »Ti, Hermo Podzemaljski, paziš oca vlast.« 
 Euripid 
 Ne govori l' na grobu mrtvog oca svog 
    Orèsto riječi te? 
 Eshil 
                           Jest! Velim: tako je. 
 Euripid 
 Zar dakle kaže Hermo da je pazio, 
    Od ženske kada ruke otac na silu, 
    Podmuklo, iz potaje ono pogibe? 
 Eshil 
 Ne misli on to! Nego on ti govori 
    Blagodatniku Hermu Podzemaljskome [118] 
    I kaže da od oca svog tu ima čast. 
 Euripid 
 Još jače po tom pogriješi, no mišljah ja, 
    Jer ima li od oca podzemaljski dar, — 
 Dionis 
 Po ocu onda bit će pljačkaš grobova! 
 Eshil 
 Moj Bakho, vina ne piješ mi mirisna! [119] 
 Dionis 
 Sad kazuj dalje, a ti pazi pogrješke! 
 Eshil 
  »Pa zato budi, molim, meni pomoć, spas! 
    U ovu stigoh zemlju, kući vraćam se.« 
 Euripid 
 Gle, dvaput isto, mudrac Eshil kaže nam! 
 Eshil 
 A kako dvaput? 
 Euripid 
                            Gledaj riječi! Kazat ću. 
    »U zemlju«, kaže, »stigoh, kući vraćam se.« 
    Ta »stigoh« isto ti je, kao »vraćam se«. 
 Dionis 
 Jest, bome, kao kad bi reko susjedu: 
    »Posudi naćve mi il' hoćeš korito!« 
 Eshil 
 Al' nije, nije isto, ti cjepidlako, 
    Već to ti stih je jedan baš od najboljih. 
 Dionis 
 A kako? Kaži mi po čemu sudiš to! 
 Eshil 
 U zemlju može doći dom tko ima svoj, 
    Jer bez svakoga jada, bijede dođe on, 
    A izgnanik ti stigne, domu vraća se. 
 Dionis 
 Jest, bome, dobro! Što ćeš ti, Euripide? 
 Euripid 
 Oresto, tvrdim, domu svom se ne vrati, — 
    Ta kradom dođe, n ȅ  namolî g ȍ spodu. 
 Dionis 
 Baš dobro, bome! Al' što kažeš, ne shvaćam. 
 Euripid  (Eshilu): 
 Ded dalje kazuj! 
 Dionis 
                              Hajde brže, Eshile, 
    Sad kazuj dalje, a ti gledaj pogrješke! 
 Eshil 
 »I grobu gle na humku k ocu dižem glas 
    Da sluša, čuje« — 
 Euripid 
                             Opet dvaput isto gle! 
    Ta »slušat, čuti« očevidno isto je. 
 Dionis 
 Al' pokojnima, rđo, on to govori, 
    A njima nije dosta, triput zvao ih. [120] 
 Eshil  (Euripidu): 
 A kako proslov gradiš ti? 
 Euripid 
                                              Pa kazat ću. 
    I rekoh li gdje dvaput isto ìl' vidîš 
    Baš krpež što ne liči misli, popljuj me! 
 Dionis 
 Pa hajde kazuj! Moram čuti jesu li 
    U redu stihovi od tvojih proslova. 
 Euripid 
 »I bješe Edip čovjek sretan isprva.« [121] 
 Eshil 
 Ne, bome, ne, već jadnik sve od poroda! 
    Još ne rodi se, da, ni mati zače još, 
    A Apolon reče oca da će ubit svog! 
    Pa kako bješe čovjek sretan isprva? 
 Euripid 
 »Najbjednijim na svijetu onda stvori se«. 
 Eshil 
 Ne, bome, ne, — i ne prèsta biti to. 
    Ta kako? Prije svega, čim se rodi on, 
    Za zime ti u loncu ga izložiše 
    Odrastav ocu da ubíca ne bude. 
    S natèklim nožicama dođe k Polibu, [122] 
    A onda mlad sa matorom se oženi, 
    I to još s majkom, majkom svojom rođenom! 
    Tad sam se oslijepi! 
 Dionis 
                                     E, sretan bio bi, 
    Da ko vođ još je pošo s Erasìnidom! [123] 
 Euripid  (Eshilu): 
 Ti klapiš, — ja valjano gradim proslove. 
 Eshil 
 Al' neću, bome, svaku riječcu stiha tvog 
    Čerupat, nego s božjom ja ću pomoći 
    »Uljanicom« ti pobit tvoje proslove. 
 Euripid 
 Uljanicom? Ti — moje? 
 Eshil 
                                           Njome samo, da! 
    Ta gradiš tako, da se svud uljanica 
    Mješnica i kožica tvojim jambima 
    Nadoda lako. Odmah ću pokazat ja. 
 Euripid 
 Gle, gle! Pa ti ćeš? 
 Eshil 
                               Jest, ja! 
 Dionis  (Euripidu): 
                                              Pa de počni već! 
 Euripid 
 »Egìpto, kako silan pronosi se glas, 
    S pedeset sina svojih, s lađom, veslima 
    U Argu pristav« — [124] 
 Eshil 
                               Izgubi uljanicu! 
 Euripid 
 Što će uljanica? Nek đavo nosi je! 
 Dionis 
 De kazuj drugi proslov, opet da vidim! 
 Euripid 
 »Dionis, što sa štapom, kožom srnećom 
    U sjaju luča gorom skače Parnasom, 
    Sve igrajući« — [125] 
 Eshil 
                       Izgubi uljanicu! 
 Dionis 
 Ajme mene! Opet shvati nas uljanica! 
 Euripid 
 Zabadat neće već! Na ovaj proslov sad 
    Uljanicu lje nadovezat neće moć! 
    »Na svijetu nema sasvim sretna čovjeka, — 
    Il' rodom plemić je, al' blaga nema on, 
    Il' prosjak buduć,« — [126] 
 Eshil 
                                 Izgubi uljanicu! 
 Dionis 
 Euripide, — 
 Euripid 
                    A što je? 
 Dionis 
                                  Jedra smotaj već! 
    Uljanica će dahom dunut silenim! [127] 
 Euripid 
 Al, Demetre mi, briga mene za to baš! 
    Ta ovo će ti njemu sada izbit sve. 
 Dionis 
 Hajd' kazuj drugo, — čuvaj se uljanice! 
 Euripid 
 »Grad Sidon jednom davno Kadmo ostaviv, 
    Agènorović —« [128] 
 Eshil 
                         Izgubi uljanicu! 
 Dionis 
 O čudni čojče, kupi tu uljanicu 
    Da ne kida nam proslove sad više! 
 Euripid 
                                                             Što? 
    Od njega ja da kupim? 
 Dionis 
                                        Ako poslušaš. 
 Euripid 
 Ne, neću! Silu mogu kazat proslova 
    Uljanicu gdje taj tu dodat neće moć. 
    »U Pisu Pelop Tantalović stigavši 
    Na konjma brzim, —« [129] 
 Eshil 
                                  Izgubi uljanicu! 
 Dionis 
 Zar vidiš? Opet prišio uljanicu! 
 (Eshilu) 
 Al', dragi, još mu sad je prodaj kako god, 
    Jer dobit ćeš za paru lijepu, prikladnu! 
 Euripid 
 Još, bome neću, — još ih imam mnogo ja! 
    »Sa polja Enej« — [130] 
 Eshil 
                             Izgubi uljanicu! 
 Euripid 
 Al' daj mi dokraja da kažem čitav stih! 
    »Sa polja Enej jednom pobrav bogat klas 
    I žrtvujući —« 
 Eshil 
                     Izgubi uljanicu! 
 Dionis 
 Sred žrtve? Ali tko to njemu ote je? 
 Euripid 
 Ma, brate, pusti! Nek na ovo kaže sad! 
    »Zeus, kako nama sama reče Istina, —« [131] 
 Dionis 
 Ubi me! Sad će: izgubi uljanicu! 
    Uljanica, ko jarac [132]  kakav na oči, 
    Prilijepila se proslovima tvojijem. 
    Al', bogova ti, zbora mu se maši sad! [133] 
 Euripid 
 Dokazat ja mu mogu da je pjesnik loš 
    U pjesmi zbornoj, — uvijek isto pjeva on. 
 Zbor 
 A što će se dogodit sad? 
    Ta mozgat moram kako će 
    Karom na nj se oborit, 
    A više spjeva pjesama 
    I mnogo boljih, krasnijih 
    No svi sada pjesnici. 
    Pa ja se divim, čudim se 
    Kakvu manu će naći 
    Tome bakhovskom kralju, [134] 
    Sve se bojim za njega. [135] 
 Euripid 
 Ej pjesama li čudnih! Jasno bit će sad! 
    Sve pjesme stući, sabit ću u jedno ja! 
 Dionis 
 A ja ću ti kamečke uzet, brojit ih. [136] 
 (Frula svira) 
 Euripid 
 »Ahileju Ftijanine, ču li za boj, moru ljudsku? 
    Ao, nećeš li u pomoć, udarac odbit? 
    Mi, narod na jezeru, Herma djeda poštujemo, — 
    Ao, nećeš li u pomoć, udarac odbìt?« [137] 
 Dionis 
 Dva udarca su, Eshile, ovo. 
 Euripid 
 »Oj ahejska naša nam diko, sine Atrejev, čuj me, — 
    Ao, nećeš li u pomoć, udarac odbit?« 
 Dionis 
 Treći tebe udar, Eshile, shvati! 
 Euripid 
 »Umuknite, Melìse [138]  će sada Artèmidi hram otvorit, — 
    Ao, nećeš li u pomoć, udarac odbit?« 
    Povoljne znakove za put junacim snujem oglasit, — 
    Ao, nećeš li u pomoć, udarac odbit? 
 Dionis 
 O Zeuse kralju, kolik udara je broj! 
    U kupelj ja ti mahom smjesta idem sad, — 
    Od udaraca bubrezi nabrékli mi. 
 Euripid 
 Ne, nemoj! Prije čuj još pjesme, drugi skup, 
    Sve prema onim napjevim' uz kitaru! 
 Dionis 
 Pa hajde, al' dodavat nemoj »udarac«! 
 Euripid 
 »Dvije ahejske krune, helenske mladeži vođe, — 
    Sintitintisintiti, — [139] 
    Sfingu, nad nevoljom kuju vladaricu, pošlje, — 
    Sintitintisintiti, — 
    S kopljem i s desnicom junačkom ptičina ljuta, — 
    Sintitintisintiti, — 
    Plijen psinama drskijem baci, jedrilu zračnom [140] , — 
    Sintitintisintiti, — 
    I što na Ajanta se surva, — [141] 
    Sintitintisintiti!« 
 Dionis 
 A što će »sintiti«? Zar skupi pjesme te 
    Na Maratonu ili od užara gdje? [142] 
 Eshil 
 Ne, to iz lijepa ti u lijepo prenijeh ja 
    Da ne vide me cvijeće gdje sa Frinihom 
    Na istom svetom polju berem vilinskom. [143] 
 (Pokazuje na Euripida) 
 A taj sve »seke«, Meletove skolije [144] 
    I one karske ćurlik-pjesme, zapijevke, 
    I poskočnice oplijeni. To sve će se 
    Pokazat mahom. Liru mi donesi tko! 
    A što će za njih lira? Gdje je ženska ta 
    Što o crijep lupa? [145]  Muzo oj Euripidova, 
    Daj dođi, — tebi takve pjesme liči pjev! 
 (Dolazi starica s loncem) 
 Dionis 
 Tâ Muza nikad nije Lezba vidjela! 
 Eshil  (uz svirku lonca): 
 »Zimorodi, na vječnim što valma morskim 
    Lebdeć vijek čavrljate, 
    Vlažnim s krilâ kapljama 
    Tijelo kvaseć, rosom rosite se, — 
    I vi u kutu pod krovom pauci, 
    Što o-o-o-o-okrećete, prstim' sučete [146] 
    Na vratilo nite savite, 
    Vretena pjesničkoga pređu, — 
    Gdje dupin, prijatelj svirala, 
    Skače ùz lâđu mrkokljunu. 
    Proriče i put kaže, — 
    Trsa rascvalog radost, slast, 
    Grozda viticu razbibrigu, 
    Dijete, ručicama grli me!« 
    Zar vidiš stopu? [147] 
 Dionis 
                              Vidim je! 
 Eshil 
 Što? Vidiš li je? 
 Dionis 
                           Vidim je! 
 Eshil 
 Pa takve pjesme gradiš ti 
    I karat smiješ moje zar, 
    A na dvanajst načina, 
    Ko Kiréna, žuljaš napjeve? [148] 
    To tvoje su pjesme, a sad hoću ja 
    Da način samopjeva prođem tvojijeh. 
    »Oj Noći, mrače crni, 
    Kakav bolan san 
    Iz tame mi tamne 
    Evo šalješ sada, 
    Hada slugu vjerna, 
    Kom duša je bez duše? 
    Mrkle Noći je čedo, 
    A lica grozna, strašna, 
    S mrkim plaštem mrtvačkim; 
    Krvlju mu, krvlju sijeva oko, 
    Silni, golemi strše nokti! 
    Al' napal'te mi, sluškinje, žižak sad, 
    Vrčima zahvatite iz potoka kaplju i ugrijte vodu 
    Da božanski sa sebe splaknem san! [149] 
    Ao, bože oj morski, 
    To je ono! Ao, druzi, 
    Čuda ova pogledajte! 
    Ugrabi mi, ote pijevca moga, — 
    Ode Glika! 
    Vile, gorska čeda, 
    O Mano, [150]  zgrabi je! 
    Ja jadna slučajno ti zabavljena bjeh 
    Ručnim radom svojim, 
    Vreteno pređice puno 
    O-o-o-o-o-okrećući rukam' 
    Vrtjeh, klupko gradih ja 
    Da zorom na trg pođem, 
    Ponesem i prodam. 
    A on poletio, poletio k nebu lakim zamahom krilâ, 
    A jade mi, jade ostavi, pusti, — [151] 
    Suze mi, suze iz očiju 
    Tekle i tekle jadnici! 
    Krećani, oj Ide sinci, 
    Ded pograbite luk i pomozite! 
    I nogama zagrabite, kuću ded opkolite, — 
    I ti, Dikte kćerko, [152] 
    Krasna Artemida, 
    Sa štenadi svojom svani, dvorom jurni svud, 
    I ti, Zeusa čedo, Hekata, dođi, 
    Hrlijem rukama dvije sad podigni goruće zublje, 
    Vodi me do Glike! 
    Ući ću, pretražit sve!« 
 Dionis 
 Ded pjesama se kan'te! 
 Eshil 
                                         Već sam i ja sit! 
    Do mjerila sad hoću da dovedem ga, 
    Jer samo to će dar nam otkrit pjesnički, — 
    Ta svu težinu riječi će pokazat nam. 
 Dionis 
 Pa amo hajd'te, ako i to moram ja, 
    Da, ko sir odvagnem vještinu pjesničku! 
 Zbor 
 Mudraci baš se trudom trude! 
    Ta čudo opet drugo to, 
    Gle novo, puno čudilâ, 
    Izumjet tko bi drugi mogo? 
    Ni da mi, bome, tko mu drago 
    Od ljudi kaže, ja mu ne bih 
    To vjerovao, već bih držo 
    On da samo bunca. 
 Dionis 
 Ded zdjelicam sad pristup'te! 
 Eshil i Euripid 
                                                    Evo nas! 
 Dionis 
 Sad uhvatite! Svaki vas nek kaže stih 
    I pustit nemojte dok »kuku« ne kažem! [153] 
 Eshil i Euripid 
 Držimo već! 
 Dionis 
                        U zdjelicu sad kaž'te stih! 
 Euripid 
 »Ej, brod da Arga ne polètje nikada! [154] 
 Eshil 
 »Oj vodo Sperheju i stočni pašnjaci!« [155] 
 Dionis 
 Hej! Kuku! Pustite! Gle, mnogo niže se 
    Ovome spušta! 
 Euripid 
                           A što tome uzrok je? 
 Dionis 
 Jer rijeku umetnu i, poput trgovca 
    Vunara, okvasi, ko vunu, vodom stih, 
    A ti mi u stih stavi krilaticu riječ. 
 Eshil 
 Al' drugo što nek kaže, 'namo objesi! 
 Dionis 
 Pa uhvatite opet! 
 Eshil i Euripid 
                               Evo! 
 Dionis  (Euripidu): 
                                        Kazujde! 
 Euripid 
 »Hram drugi nema Mama doli samu riječ.« [156] 
 Eshil 
 »Smrt jedina med bozim' dara ne ište.« [157] 
 Dionis 
 Pustite, pust'te! Opet pada ovome, 
    Jer smrt je privrgao, ponajteže zlo. 
 Euripid 
 A ja sam Mamu, onu ponajjaču riječ. 
 Dionis 
 No Mama laka ti je, — ama vjetar pust. 
    Al' nešta drugo teže traži opet sad 
    Povući što će, nešto silno, veliko! 
 Euripid 
 Ded, gdje ja imam tako što? Gdje? 
 Dionis 
                                                             Kazat ću. 
    »Ahilej baci, dobi dva i četiri.« [158] 
    Govor'te! Ovo vam je sada zadnji put! 
 Euripid 
 »Kij gvožđem okovani zgrabi desnicom.« [159] 
 Eshil 
 »Na kolma kola, na mrtvacu mrtvac je.« [160] 
 (Puštaju zdjelice) 
 Dionis 
 I sada opet prevari te! 
 Euripid 
                                       Kako to? 
 Dionis 
 Poménu dvoja kola i mrtvaca dva, 
    A to ti neće ni sto Egipćana dić! [161] 
 Eshil 
 Nek stihom na stih više mi se ne takmi, 
    Već ù zdjelicu neka uđe, sjedne sam, 
    Pa djeca, žena, Kefîsòfônt s knjigama, 
    A ja ću kazat samo svoja stiha dva! 
 Dionis 
 To prijatelji su mi, sudit neću im, 
    Jer zavadit se ja ni s jednim ne bih rad. 
    Za mudra držim jednog, drugi sviđa se. 
 Pluton 
 Izvršit dakle nećeš rašta došo si? 
 Dionis 
 A sud li sudim? 
 Pluton 
                             S jednim, koga izbereš, 
    Otići ćeš zalúdu da ti nije put. 
 Dionis 
 Baš hvala ti! Sad ovo poslušajte me! 
    Po pjesnika vam sađoh amo. 
 Euripid 
                                                      Zašto to? 
 Dionis 
 Da kolo vodit može, izbaviv se, grad. [162] 
    Tko od vas će da savjetuje dobro što 
    Svom gradu, njega mislim povest sa sobom. 
    Al' prije svega, što o Alkibìjadu 
    Sudite? S djece svoje nije sretan grad. 
 Euripid 
 A kako sudi grad o njemu? 
 Dionis 
                                                Kako? Zar? 
    On voli, mrzi na nj, al' imat želi ga. 
    No kaž'te vas dva što o njemu mislite! 
 Euripid 
 Na građanina mrzim koji domu svom 
    Koristit spor je, a brz činit velik kvar, 
    Pa za se skrban jeste, za grad nehajan. 
 Dionis 
 Baš dobro, Posidone! Kako misliš ti? 
 Eshil 
 Grad nikako othranit lavče ne smije, 
    A othrani l' ga, ćudi njeg'voj nek je rob! 
 Dionis 
 E, ne znam što ću, — tako Zeusa Spasa mi! — 
    Jer jedan mudro, drugi jasno reče baš. 
    Al' još mi jedno mnijenje svoje recite 
    O gradu! Znate li za kakav njegov spas? 
 Euripid 
 Ja znadem, pa i kazat želim. 
 Dionis 
                                                  Kazujde! 
 Euripid 
 Što nevjera je sada, drž'mo za vjeru, 
    A vjeru za nevjeru! 
 Dionis 
                                   Kako? Ne shvaćam! 
    Ma kaži manje učeno, a jasnije! 
 Euripid 
 Ta ne budemo l' vjerovali građanim' 
    Što sad im vjerujemo, već se družili 
    S kim sad se ne družimo, bit će spas nam to. 
    S njih nesretni smo sada, — udarimo li 
    U žice protivne, zar spast se nećemo? 
 Dionis 
 Baš dobro, P ȁ lamêde, glavo premudra! [163] 
    Što veliš ti? 
 Eshil 
                     Sad kaži meni najprije: 
    Kim grad se služi? Da li ljudma dobrim? 
 Dionis 
 On grdno na njih mrzi! Što? 
 Eshil 
                                                  Rđe voli on? 
 Dionis 
 On ne voli ih, al' se služi pod silu. 
 Eshil 
 Pa kako onda grad će takav spasti tko, 
    Kad niti plašt nit kožun mu ne pristaje? 
 Dionis 
 Pa nadi, boga t', ho'š li na svijet vratit se! 
 Eshil 
 Ma ondje ću ti kazat, ovdje — ne marim 
 Dionis 
 Ne, to ne! Dobar savjet šalji otale! 
 Eshil 
 Jest, svojom zemljom neka oni dušmansku, 
    A dušmanskom nek svoju drže naprotiv, 
    Dobitkom lađe, a gubitkom dobit tu! [164] 
 Dionis 
 Baš dobro, ali sudac ti ga guta sam! [165] 
 Pluton 
 Izvoli sudit! 
 Dionis 
                      Ovo će vam biti sud: 
    Odabrat ja ću koga duša želi mi. 
 Euripid 
 Al' bogova se sjećaj kojim zakle se 
    Da kući ćeš me povest! Biraj prijana! 
 Dionis 
 D ȁ , jezik zakle se, al' biram Eshila. 
 Euripid 
 Što učini, nadà sve grdni čojče? 
 Dionis 
                                                       Ja? 
    Sud sudih, Eshil pobijedi. A zašto ne? 
 Euripid 
 Ti gledaš me, a bruka mene obruka? 
 Dionis 
 A kakva bruka? Ne sudi li tako svijet? [166] 
 Euripid 
 O bezdušniče, mrtva mene pustit ćeš? 
 Dionis 
 Tko znade nije l' ovaj život samo smrt 
    I nije l' dašak ručak, nije l' runo san? [167] 
 Pluton 
 Ded, D ȉ onîse, uđite! 
 Dionis 
                                                   A čemu li? 
 Pluton 
 Da pogostim vas prije puta. 
 Dionis 
                                                 Zeusa mi, 
    Tâ valja! Na to ne ljutim se nimalo. 
 (Svi odu) 
 Zbor 
 Baš sretan ono čovjek je 
    U koga pamet oštra je. 
    To primjer mnogi uči nas. 
    Taj mudra se pokáza glava, 
    Pa stoga domu vraća se 
    Za dobro svojim građanima, 
    Za dobro svojim rođacima, 
    Za dobro svojim prijatelj'ma, 
    Jer razborit je čovjek. 
   
 Ljepota i krasota je, 
    U Sokrata kad ne sjediš, 
    Ne brbljaš, gubiš Muzâ dar 
    Nit ploda najljepšega bacaš 
    Što tragedija rodi ga. 
    U zvučnim rječma nadutim, 
    U tricama, sitnìcam' sitnim 
    Sve gubiti se, dangubiti, — 
    To lud će čovjek biti. 
 (Pluton, Dionis i Eshil dolaze iz dvora) 
 PLUTON. DIONIS. ESHIL. ZBOR. 
 Pluton 
 Sad, Eshile, idi! Kličem ti: zbogom! 
    I savjetom dobrim čuvaj nam grad naš 
    I bezumne ljude — ta mnogo ih ima, — 
    Svom pomnjom mi gaj i ravnaj ih, pazi! 
 (Eshilu daje mač, konope i čašu kukute) 
 Pa ovo mi Kleófontu ponesi, [168] 
    Gospodi to òd porezê de predaj,  [169] 
    Jest, Mirmeku i Nikòmahu onom, — 
    Arhènomu ovo! [170] 
    I reci im, brzo neka do mene 
    Sad ovamo dođu i ne čase više! 
    Pa ako mi oni ne dođu brzo, 
    Ej, ja ću ih, Apolona mi boga, 
    Žigosat i sputat [171] 
    S Adìmantom, Leukopòlovim sinom, [172] 
    U podzemlje brzo otpravit amo! 
 Eshil 
 Učinit ću, a ti stolicu moju 
    Sofòklu de predaj, neka je pazi 
    I meni je čuva, stignem li opet 
    Ja ovamo jednom. O njemu ti sudim 
    Da drugi je za mnom on po mudròsti! 
    Al' pazi da lisac, lukavac ovaj 
    I lažitorba i podli čankoliz 
    Na stolicu moju ne sjedne nikad, 
    Ma silio svijet ga! 
 Pluton  (Zboru): 
 Vi zubljama sada svijetlite svetim 
    Tom čovjeku, pa mi pratite njega 
    I pjesmama, napjevima ga njeg'vim 
    Sad slavite bučno! 
 Zbor  (prati Dionisa i Eshila zubljama): 
 Prvo i prvo pjesniku našem na polasku gore 
    Sretan podajte put vi, bogovi dolje pod zemljom, 
    A gradu našemu dobru pamet za velika dobra! 
    Velikih ćemo se jada i onoga zveketa bojnog 
    Dokraja riješiti tako. Kleòfônt neka se bori, 
    Pa i drugi, koga je volja, na očinskoj grudi! 
 (Svi otidu) 
 
 
 Rječnik 
 Ahejci  – jedno od grčkih plemena; naziv za Grke općenito 
    arslan  (tur.) – lav 
 bahat  – bat 
 Bakho  – Dioniz, bog vina i veselja; sin Semele i Zeusa 
 ćula  – batina koja na jednom kraju ima zadebljanje 
 Darej  – Darije Veliki, perzijski car (oko 550. pr. Kr. – 486. pr. Kr.), poražen na Maratonu 
    Demetra  – starogrčka božica plodnosti, zaštitnica poljodjelstva, s kćeri Perzefonom glavno božanstvo u Eleuzinskim misterijama 
 deriguša  – onaj koji dere gušu 
 dindušmanka  (tur.) – krvna neprijateljica, zakleta neprijateljica 
 Eak  – sin Zeusa i nimfe Egine, otac junaka Peleja i Telamona, kralj otoka Egine, poznat po istinoljubivosti, zbog čega je postao sudac u podzemlju uz Zeusove sinove Minosa i Radamanta 
    Empusa  – u grčkoj mitologiji poluboginja, noćna sablast, pod vlašću Hekate; stalno mijenja oblik, pa npr. u obliku lijepe žene mami muškarce i isisa im krv 
 Eubeja  – drugi po veličini grčki otok, sjeverno od Atene, odvojen od kopna vrlo uskim kanalom 
 Febo  – Apolon, bog ljepote, medicine, glazbe i sunca 
 Had  – starogrčki bog podzemnog svijeta; isto što i Pluton; žena mu je Perzefona, koju je oteo; Had je također naziv za podzemni svijet mrtvih 
 Hekata  – starogrčka boginja podzemlja, zaštitnica čaranja; prate je sablasti (npr. Empusa, v.) 
 jamb  (grč.) – dvosložna pjesnička stopa, s naglaskom na drugom slogu; jambički slog je jampski trimetar, najčešći stih starogrčke drame 
 kij  – kijak, topuz, buzdovan 
 kitara  (grč.) – žičani glazbeni instrument nalik na liru 
 kočet  – kostrijet, debela i oštra dlaka 
 koturni  (grč.) – vrsta sandala s debelim potplatima kakve su nosili antički glumci da bi izgledali viši na sceni 
 lje  – baš, upravo, zbilja, zaista, samo 
 mrča  – mediteranska biljka mirta, smirna 
 nošivo  – nošnja 
 odadrijeti  – odgurnuti 
 Pan  – bog pastira i stada, s kozjim repom, rogovima i nogama, ljubitelj glazbe 
 Parnas  – planina u Fokidi u središnjoj Grčkoj, okupljalište Muza 
 Pelop  – sin Tantala, otac Atreja i Tijesta; otac Tantal ponudio ga je bogovima kao hranu, zbog čega su mu se oni osvetili (»Tantalove muke«), a Pelopa oživjeli; po njemu je prozvan Peloponez 
 pisan  – šaren 
 pru  – raspravljaju, svađaju 
 Salaminac  – stanovnik Salamine, grčkog otoka nedaleko Atene 
 shvatiti  – zahvatiti, dohvatiti 
 sulica  – vrsta koplja 
 Tantalović  – potomak Tantalov 
 Taurida  – poluotok Krim na Crnom moru 
 Tetida  – morska nimfa, jedna od Nereida, Ahilejeva majka 
 t ȕ čiti se  – sukobiti se 
 vijek  – uvijek; uz negaciju: nikad 
 vrći  – baciti 
 zublja  – baklja 
 
 
 Impressum 
   
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel.:  01/4822154 
 info@bulaja.com 
 www.bulaja.com 
   
 Urednik:  Zvonimir Bulaja 
 Preveo:  Koloman Rac 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Košćak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Aristofanova, kao i na prijevod Kolomana Raca, istekla su, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 Ova elektronička knjiga objavljena je uz potporu Ministarstva kulture Republike Hrvatske. 
   
 
   
 ISBN:  978-953-328-318-0 
 © 2015. Bulaja naklada d.o.o. 
 
 
 Bilješke 
 
 
 
     [1]   Atenski pjesnici komedija. 
 
 
     [2]   Rodio se iz Zeusova bedra kamo ga je sebi kao nedonošče ušio Zeus, kad je od njegove munje izgorjela Semela, mati Dionisova. Vino (Dionis, Bakho) je u barilu, — barilo je po tom otac. 
 
 
     [3]   Kod Arginuskih otoka upotrebila je Atena u bici svoje robove, pa im je za hrabrost darovala slobodu. Ksantija kaže: »Da sam se borio ondje, bio bih slobodan, — ne bih slušao tvoje zapovijedi. 
 
 
     [4]   Klisten, raskalašnik, opremio je ratni brod. Popeti se na Klistena znači koliko na brod njegov, ali može značiti također da mu je miljenik. 
 
 
     [5]   Andromeda, tragedija Euripidova. 
 
 
     [6]   Molon, golemi glumac Euripidov. 
 
 
     [7]   Jofont, tragik, sin Sofoklov. 
 
 
     [8]   Sofoklo. Da vodi Sofokla, htio bi s njim i Euripid, a ovako se mirni Sofoklo neće pojagmiti, ako povede Euripida. 
 
 
     [9]   Na ovom svijetu. 
 
 
   [10]   Agaton, mlad, lijep i bogat tragički pjesnik. 
 
 
   [11]   Na dvor makedonskom kralju Arhelaju. Duša pobožna čovjeka ide na otok blaženih, a Agaton je pošao k »stolu« blaženih. 
 
 
   [12]   Tragik, sin tragika Karkina. 
 
 
   [13]   Iz Euripidove Alkmene. Lastavice su slika barbarskoga čavrljanja. Ruga se Euripidu, jer je lastavica najmanje ptica vilâ, Muza. 
 
 
   [14]   Ruga se Euripidu. U »Hipolitu« kaže da se jezik zakleo, a srce nije. 
 
 
   [15]   Ne pačaj u moje poslove, imaš svoje široko polje, žderanje! 
 
 
   [16]   U njemu su ljekarnici mrvili otrovno bilje. 
 
 
   [17]   U Keramiku, predgrađu atenskom, billa je utrka sa zubljama. Nestrpljiv narod viče onomu koji daje znak za utrku, neka pusti, t. j. zublje, zapravo trkače sa zubljama da trče. 
 
 
   [18]   T. j. od moga mozga bi se dalo prirediti jela za dva pladnja. 
 
 
   [19]   Obol: 13 para zl. Tolika je bila ulaznina za kazalište. 
 
 
   [20]   Tesej je s prijateljem Piritojem pošao u podzemlje da otme Plutonu Persefonu, ali je stradao. Okovana oslobodi Heraklo. 
 
 
   [21]   Pjesnik je Kinesija, dugonja, a slab i mršav. Za nj se kaže da je bojadisao haljine, — trpio od proljeva. Pod kolom se razumijeva pjesma što je kolo (kor) pjeva. Morsim je loš tragik. 
 
 
   [22]   U misterije, svete tajne eleusinske. 
 
 
   [23]   Tko ide u Eleusinu na slavu, uprti magarcu prtljag. Ksantija se kao rob ne može rediti u svete tajne, ali će do ređenih doći natovaren, kao magare. 
 
 
   [24]   Drahma, 6 obola, 78 para zl. 
 
 
   [25]   Leta, podzemna rijeka zaborava. Kerberani se duše zovu po podzemnomu psu Kerberu. Načinjeno je prema »Kimerani«. To je narod na sjeveru gdje se po priči silazilo u podzemlje, kao i kod glavice Tenara u Lakoniji. 
 
 
   [26]   Dionis se rodio na gori Nisu u Indiji ili na Eubeji. Bare su mjesto blizu kazališta atenskoga. Ondje je bio hram Dionisov. Posljednjega se dana Dionisove svetkovine Antesterija (Cvijeti) prinosila u loncima žrtva pokojnicima. 
 
 
   [27]   Prije kiše žabe najjače krekeću. 
 
 
   [28]   Iz Euripidova Oresta. L ȉ k (liko) mjesto lîk (slika). Glumac Hegeloh bio je riječ galên ȁ  (tišina) krivo naglasio; mjesto galeèn (tišinu) izgovorio je gal ȅ en (lasicu t. j. gledam). 
 
 
   [29]   Veli da je svoj nevolji Euripid kriv, jer on je Dionisa naveo da ide u Had. 
 
 
   [30]   Dijagora je, kao mladić, bio lirski pjesnik i štovao bogove. Poslije je, baveći se filozofijom, udarao na narodno vjerovanje, na misterije i na Jakha koji se pored Demetre i njezine kćeri Persefone štovao u Eleusini. Kad ređeni pjevaju, kao Dijagora, znači da vjeruju koliko Dijagora. Jakho je podzemni Bakho. 
 
 
   [31]   Kratin je znamenit i snažan komički pjesnik u Periklovo doba. Zato se i zove bikožder. Tako se krsti i sam Dionis. Prikazuju ga s rogovima na čelu, a voli prijesno meso. 
 
 
   [32]   Politička borba. 
 
 
   [33]   Tko svjetuje Perziju da pomaže Spartu protiv Atene. 
 
 
   [34]   Misli Kinesiju koji pati od proljeva, pa se sklanja i u kapele Hekatine. 
 
 
   [35]   Argirije je predložio da se umanji novčana nagrada komičkim pjesnicima. 
 
 
   [36]   Persefonu. 
 
 
   [37]   U veselju nije se marilo za skupu obuću ni sjajno odijelo. 
 
 
   [38]   Arhedem je potakao raspru protiv vojvoda koji poslije bitke kod Arginuskih otoka nisu pokupili nastradale, te su se mnogi utopili. Bio je stranac i zato nije dospio u bratstvo. 
 
 
   [39]   Klisten, mekoputnik na glasu, pao je valjada u rečenoj bici. Sin mu nije bolji, ne grebe se po licu; plače i zove Sebina, miljenika očeva, da ga tješi; bit će da je i on pao u boju. Sebin znači koliko kurvin sin. 
 
 
   [40]   Djed mu se kao svećenik borio u svećeničkoj halji na Maratonu, a on kod Arginuskih otoka u lavljoj koži, okružen ženskinjem. Protepao je bogatstvo, u starosti je gotovo prosjak. On je zapravo sin Hiponikov, a pjesnik mijenja ime i sjeća nas Sebina. 
 
 
   [41]   Gruj (murena) slasna, ali proždrljiva riba. Tartes je daleko na zapadu (u Hispaniji) gdje su držali da borave Gorgone. Što se Gorgone zovu titrasijske po selu atičkom, bit će dosjetka o piljaricama iz Titrasije. 
 
 
   [42]   Misli rasipnika Kaliju, borca s lavljom kožom. Melićanin je, jer je imao u mjestu Meliti kuću, a bio je ondje i hram Heraklov. 
 
 
   [43]   Suho se nije pilo. 
 
 
   [44]   Obrijane. 
 
 
   [45]   Teramen, oligarh, spletkar. Skrivio je osudu i smrt vojvoda kod Arginuskih otoka, Bio je poslije član vlade tridesetorice tirana, pa kad se stao opirati drugovima, morao je ispiti otrov. 
 
 
   [46]   Prednje zube. 
 
 
   [47]   Kleon i Hiperbol, pokojni demagozi. 
 
 
   [48]   Bogaz kamo su strmoglavljivali osuđene proste zločince. 
 
 
   [49]   Na ljestvama se tijelo rasteže, na točku svija, a opeke su užarene. 
 
 
   [50]   U atičkom mjestu Diomi imao je Heraklo hram. Slava se ondje veselo i bučno slavila. Za rata se slavi u gradu, ali bez buke i veselja, a možda nikako. 
 
 
   [51]   Konjica (vitezovi) ima sjajnu odoru, te se Dionis tobože glasno na pogled čudi, poput ženske ili djeteta. 
 
 
   [52]   Jampski pjesnik u 6. v. pr. Kr., siromah, lunja ulicama efeskim i traži toplo odijelo i obuću, jer ga zebe. 
 
 
   [53]   Iz Sofoklova Laokonta. Pjevuca, kao da mu nije ništa. 
 
 
   [54]   Kleofont, rodom Tračanin ili sin Tračanke, demagog, protivnik mira sa Spartom, zapleten u neku parnicu. Kad bi se na sudu raspolovili glasovi porote, bio bi, istina, tuženik riješen, ali je to bila svejedno sramota i slab znak nedužnosti njegove. 
 
 
   [55]   Frinih je s Pisandrom bio glavni krivac uvedenju oligarhije. 
 
 
   [56]   Robovi, koji su se bili kod Arginuskih otoka, dobili su građansko pravo atensko kako su ga imali Platejci od god. 428. kad im je kao prijateljima atenskim bio raskopan grad. 
 
 
   [57]   Misli sve saveznike. Da su to učinili Atenjani, ne bi bilo buna savezničkih. 
 
 
   [58]   Prijeti pogibao. 
 
 
   [59]   Iz tragika Jona. 
 
 
   [60]   Kligen je s Kleofontom radio godine 407. da se Alkibijad progna. 
 
 
   [61]   U zlatu je bilo mnogo bakra. Loš je novac Atena kovala poslije sicilske vojne. 
 
 
   [62]   Pjevali su o slavama u korovima. 
 
 
   [63]   O Targelijama žrtvovali bi se mjesto životinja ljudi osuđeni. 
 
 
   [64]   Jer štiti njih, braću lopove. 
 
 
   [65]   Kao u Ateni. 
 
 
   [66]   U kazalištu. 
 
 
   [67]   Eshil je za života, kaže se, ozlojeđen otišao na Siciliju. 
 
 
   [68]   Eshil. 
 
 
   [69]   On, Euripid. 
 
 
   [70]   Euripid. — Bit će dugačke kovanice, kao skok vatrena konja kad zagrabi. 
 
 
   [71]   Kao što oluja kida daske s broda i baca. 
 
 
   [72]   Euripidova. 
 
 
   [73]   Parodija stiha iz Euripidova Telefa. Mjesto »morske« božice, t. j. Tetide kaže »selske«, jer su se komici rugali materi Euripidovoj, kao da je bila piljarica. 
 
 
   [74]   Vihoru (Tifu) žrtvuje se crno janje. 
 
 
   [75]   T. j. besramne. Kreta je zemlja ljubavnih zabluda. Kraljica Pasifaja voljela je bika, rodila Minotaura. 
 
 
   [76]   U Euripidovu Eolu živi brat sa sestrom. 
 
 
   [77]   Pjesme nisu s njim sašle u Had. Po narodnoj su se odluci njegove drame smjele o Velikim Dionisijama takmiti s novim tragedijama živih pjesnika. 
 
 
   [78]   Rodio se u Eleusini i bio posvećen u misterije. 
 
 
   [79]   Za prosuđivanje. 
 
 
   [80]   Jasno i otvoreno kazujte istinu! 
 
 
   [81]   Jedan od najstarijih tragika atenskih. U njega još su zborne pjesme glavno, zapremaju velik dio drame. 
 
 
   [82]   Ahilej na grobu prijatelja Patrokla, a Nioba na grobu postrijeljane djece. 
 
 
   [83]   Kao bik velike, strašne. 
 
 
   [84]   Na Skamandru, rječici kod Troje, bili su se Grci s Trojancima. 
 
 
   [85]   Voli bitke, grozote. Pod jarcima razumijevaju se opkopi. 
 
 
   [86]   Filoksen je pustopašnik, a sin mu je nakaza. 
 
 
   [87]   Misli na polje filozofsko kud je u dramama svojim zalazio i dobio ime pozorišnoga filozofa. 
 
 
   [88]   Lijek od debljine. Bilje se mrvilo, nalila se voda, onda se to ocijedilo i uzimalo za čišćenje. Euripid cijedi nauk iz knjiga i daje tragediji da se čisti. 
 
 
   [89]   Sluga Euripidov koji mu je tobože pomagao u radu. 
 
 
   [90]   Misli prolog. Prvo lice kaže sve što treba za razumijevanje drame. 
 
 
   [91]   Tvoj rod, t. j. piljaričin. 
 
 
   [92]   Gledaoce. 
 
 
   [93]   Gledaoci. 
 
 
   [94]   Kikno div. Memnon, sin Zorin, dolazi u Eshila na pozornicu na konju. 
 
 
   [95]   Formisije je imao bradurinu poput kakva Spartanca. Meganet je nepoznat. Pod savijelama razumijevaju se strašila poput Sinida koji je znao po dvije jele saviti i zatečena putnika na njih privezati za noge, pa onda pustiti ih da ga raskinu. 
 
 
   [96]   Klitofont i Teramen (oligarh) bili su učenici sofista, dakle suvremeni ljudi. 
 
 
   [97]   Teramen se uvijek iz neprilike izvuče. »Hijac« i »pas« bili su kod kockanja najgori hitac, a »kejac« najbolji. Teramena zove Kejcem, jer je bio s Keja, a posinio ga Hagnon. Može biti da ga tako zove, jer mu je učitelj bio Prodik s Keja. Tako zove pjesnik Sokrata Meljaninom, jer je bio tobože bezvjerac, kao i Dijagora s Mela. 
 
 
   [98]   Mamakiti, majkovići; Meletidi, glupani, idioti. 
 
 
   [99]   T. j. da je poginuo prijatelj Patroklo. Stih je iz Eshila. 
 
 
 [100]   Bog rata, rat. 
 
 
 [101]   Oni su ondje pobjednici, a Teba je stara dindušmanka Ateni. 
 
 
 [102]   Bit će da je u prvoj, izgubljenoj drami trilogije Finej Argonautima, koji su plovili po zlatno runo, prorekao boj istoka sa zapadom, pa i smrt Darejevu. 
 
 
 [103]   Hesiod, epski pjesnik, napisao je ep »Djela i dani.« 
 
 
 [104]   Pantaklo je pjesnik i vitez. To mu se desilo na Panateneje. 
 
 
 [105]   Lamah, vojvoda atenski, pao na Siciliji. 
 
 
 [106]   Fedra voli pastorka Hipolita, a Stenobeja Belerofonta. 
 
 
 [107]   Likabet i Pamet, gore u Atici. 
 
 
 [108]   Dužnost je bogatih bila opremiti ratne brodove. To je bio za njih znatan trošak. 
 
 
 [109]   I kupuje skupu ribu. 
 
 
 [110]   »Primorac« (Paral), državna glasnica lađa. 
 
 
 [111]   Kod veslanja. 
 
 
 [112]   Misli dadilju Fedrinu u »Hipolitu«. 
 
 
 [113]   Euripidova Auga. 
 
 
 [114]   Makarej u »Eolu« živi sa sestrom Kanakom. 
 
 
 [115]   U »Polijidu« kaže žena: »Bog zna nije li život smrt, a smrt život«. 
 
 
 [116]   U predgrađu atenskom Keramiku bila je o Panatenejama utrka zubljama. Posljednjega smjeli su stanari predgrađa izlupati. 
 
 
 [117]   To je početak »Žrtve na grobu«. 
 
 
 [118]   A ne Hermu, zaštitniku lukavstva i prijevare. Hermo Podzemaljski dijeli blagoslov, a tu vlast ima on od svoga oca Zeusa. 
 
 
 [119]   Vino Bakha (Dionisa), boga vina, nije mirisavo, t. j. dosjetka mu nije baš duhovita. 
 
 
 [120]   Pale u tuđini zvali bi tri puta po imenu prije svoga odlaska. 
 
 
 [121]   Početak »Antigone.« 
 
 
 [122]   Proboli mu nožice, a pastir korintskoga kralja Poliba odnio ga u Korint na dvor gdje je odrastao. 
 
 
 [123]   Poslije bitke kod Arginuskih otoka predali su sudu najprije vojvodu Erasinida, a onda još petoricu koja su bila u Ateni. Svu šestoricu osudio je narod na smrt i dao pogubiti. Još je to trebalo k punoj sreći Edipovoj. 
 
 
 [124]   Euripid voli particip, a onda predikat. 
 
 
 [125]   Početak »Hipsipile.« 
 
 
 [126]   Početak »Stenobeje.« 
 
 
 [127]   Vonj će se daleko širiti, t. j. izaći ćeš ruglo svijetu. 
 
 
 [128]   Početak »Friksa«. 
 
 
 [129]   Početak »Ifigenije na Tauridi«. 
 
 
 [130]   Iz »Eneja«. 
 
 
 [131]   Iz »Melanipe«. 
 
 
 [132]   Čir. 
 
 
 [133]   Zbornih (korskih) pjesama. 
 
 
 [134]   Najvećemu tragiku. 
 
 
 [135]   Za Euripida. 
 
 
 [136]   T. j. pjesme. 
 
 
 [137]   Stihovi iz Eshilovih tragedija. Ruga se ponavljanju stihova (refrenu), te mu ovako vraća milo za drago, nadovezujući uvijek isti stih. 
 
 
 [138]   Melise, svećenice Artemidine. 
 
 
 [139]   Imitira kitaru, te se ruga glazbenoj pratnji pjesama Eshilovih. Stihovi su povađeni iz raznih tragedija. 
 
 
 [140]   Jedrilo zračno, orlovi. 
 
 
 [141]   Na Ajanta, kad je u ludilu poklao grčko blago pod Trojom, baci se vojska. 
 
 
 [142]   »Sintiti« sjeća Dionisa »site« od koje su se gradila užeta. Užari su većinom stanovali na Maratonu gdje je u barama rasla sita. 
 
 
 [143]   Nisam se poveo za tragikom Frinihom nego za eolskim pjesnikom i glazbenikom Terpandrom s otoka Lezba, pa sam iz eolske lirike u tragediju prenio ono što je lijepo. 
 
 
 [144]   Seke, milosnice; skolije, počasnice. Melet je pjesnik i jedan od tužilaca Sokratovih. 
 
 
 [145]   Udara crijepom o crijep i prati pjesmu i igru. 
 
 
 [146]   Oponaša noviju glazbu koja po više puta ponavlja isti slog. 
 
 
 [147]   Uzima odlomke iz tragedija, pa se ruga izričajima, slikama i novotarijama glazbe Euripidove. Ističe krivu upotrebu stope. 
 
 
 [148]   Kirena, bludnica, općila na razne načine. 
 
 
 [149]   Zli se sni gone kupelju riječnom ili morskom. 
 
 
 [150]   Mana, robinja. 
 
 
 [151]   U Euripida rado nešta zrakom leti, on voli ponavljati riječi. 
 
 
 [152]   Ida i Dikta, gore na Kreti. 
 
 
 [153]   Kukavica se javlja u proljeću i zove ratara na posao. »Kuku« je poziv na posao brz i u pravo vrijeme. 
 
 
 [154]   Početak »Medeje.« 
 
 
 [155]   Valjada iz »Filokteta«. 
 
 
 [156]   Mama, Zamama, božica nagovaranja, uvjeravanja. 
 
 
 [157]   Iz »Niobe«. 
 
 
 [158]   Ruga se, jer se Euripidovi junaci rado kockaju. 
 
 
 [159]   Iz »Meleagra«. 
 
 
 [160]   Iz »Glauka.« 
 
 
 [161]   Egipćani su gradili piramide i snažni su nosači. 
 
 
 [162]   Domala o Velikim Dionizijama. 
 
 
 [163]   Palamed je nadmudrio samoga Odiseja. Kad se Odisej gradio lud, pa orao po kamenju i sijao sol, samo da ne mora pod Troju, podmetnu mu pod plug sinčića, a on oprezno digne plug i oda se. Euripid je Palameda upotrijebio u drami. 
 
 
 [164]   To nas sjeća Perikla. On je rekao: ako provale Spartanci u Atiku, on će s lađama u Pelopones; ako Sparta opustoši Atiku, imadu oni otoke, dok Sparta nema druge zemlje. U doba te komedije već je osam godina vojska spartanska bila blizu Atene u tvrđavi Dekeleji. Na moru je Atena po svojem brodovlju bila gospodar i pobirala danak od saveznika. Lađe su joj bile dobitak (dohoci), a gubitak lađa (dobitka) bio bi pravi gubitak. 
 
 
 [165]   Sudac, porota. Plaća za porotu od 6.000 ljudi na dan progutala je toliko dohodaka, da je za gradnju brodovlja ostalo malo. 
 
 
 [166]   Gledaoci. Smjera na »Eola« gdje otac zateče sina i kćer u grijehu, pa pita sina nije li to najgrdnije djelo, a sin odgovara da se njima dvoma ne čini. Drugim riječima: što se jednima čini sramota, za druge nije. To je nauka sofista koji su učili da nema apsolutne istine, nego je sve onako kako se kome čini. 
 
 
 [167]   Ruga se Euripidovim stihovima: 
           Tko znade nije l' ovaj život samo smrt 
                I nije l' smrt nam život i smrt samo san? 
 Dašak znači disanje, a ručak ručanje; na runu (kožicama) spavali su, kao na perini. 
 
 
 [168]   Mač da se probode. Kleofont je bio odlučan protivnik mira. 
 
 
 [169]   Konope da se objese. 
 
 
 [170]   Čašu kukute da se otruje. 
 
 
 [171]   Kao robove bjegunce. 
 
 
 [172]   Za nekoliko mjeseci poslije prikazivanja »Žaba« izdao je atensko brodovlje kod Egospotama Spartancima i upropastio Atenu. Sparta podsjedne Atenu, poruši joj zidove i mjesto demokracije uvede vladu tridesetorice oligarha (tirana). 
 
 
 
 Bilješka o autoru 
 Aristofan 
 (Atena, oko 446. pr. Kr. - Delfi, oko 386. pr. Kr) 
   
 Aristofan (grčki  Ἀριστοφάνης ) je najveći starogrčki komediograf, "otac komedije". 
 Rodom je iz Atene. Poznato je vrlo malo podataka o njegovom životu, uglavnom iz njegovih drama. Napisao je 44 komedije, odnosno toliko ih je bilo poznato aleksandrijskim filolozima, od kojih je sačuvano 11 (uz fragmente iz izgubljenih djela), među kojima su najpoznatije  Oblaci, Ptice, Lizistrata  i  Žabe . Komedije je uglavnom sam i režirao i postavljao na scenu, na velikim dramskim festivalima. Kao predstavnik "staroatičke" komedije (uz Kratina i Eupolida), koja je oštro i bez ustezanja kritizirala zbivanja iz javnog i političkog života, kao suvremenik dugotrajnog i iscrpljujućeg peloponeskog rata i kao tradicionalist, Aristofan se u svojim komedijama zalaže za mir, razbor i red kakav je vladao u Perklovo doba, te žestoko napada nositelje drugačijih, "novih" ideja: demagoge i oligarhe, isprazne filozofe i književnike, te i druge poznate osobe svoga vremena. Osuđivao je rat sa Spartom, zalagao se za jedinstvo Grčke kakvo je vladalo u vrijeme ratova s Perzijancima. Često na apsurdan, nevjerojatan i fantastičan način, uz obilje umetnutih komičnih epizoda, kritizira pohlepu, lakoumnost, neznanje, sofizam i "mudrijašenje", političku prevrtljivost, te izdaju koja će dovesti do poraza i propasti Atene neposredno prije Aristofanove smrti. 
 Aristofan u  Oblacima  opisuje Sokrata kao poluludog i ispraznog čovjeka, premda su po Platonovom svjedočenju u dijalogu  Gozba  oni bili u dobrim odnosima. U komediji  Žabe  prikazao je još dvojicu slavnih suvremenika, Eshila i Euripida u nadmetanju za najboljeg tragičara, žestoko kritizirajući mlađeg autora.  Ptice  se smatraju za preteču utopijskog mišljenja, jer u toj komediji naslovni junaci, nezadovoljni bogovima, uspostavljaju vlastitu idealnu državu u oblacima. Komedija  Lizistrata , u kojoj žene odbiju muževima pružati "bračne dužnosti" dok traje rat, izrazito je pacifistička. 
 Premda se u Rimu i srednjem vijeku malo čitao i bio manje poznat od sljedbenika "nove komedije" Meandra, Plauta ili Terencija, Aristofanova je politička komedija imala veliki utjecaj na razvoj novije europske komediografije, osobito nakon renesanse kada se pojavljuju prijevodi na latinski i moderne jezike. Komedije mu se češće izvode tek u novije vrijeme. 
   
 * * * 
   
 U Aristofanovoj komediji  Žabe  ( Βάτραχοı ) tema su suvremeni veliki tragički pjesnici, Eshil i Euripid. 
 Prvi put je izvedena na festivalu Lenaia, jednom od atenskih festivala posvećenom bogu Dionisu 405. godine prije Krista, gdje je dobila prvu nagradu. Naslov komedije dolazi od zbora žaba, koje u komičnoj epizodi u prvom zborskom interludiju odkrekeću svoj refren i naljute Dionisa koji se potom s njima svađa. 
 Bog Dionis (Bakho), nezadovoljan atenskim kazalištem, odluči sići u podzemni svijet mrtvih Had, da bi vratio na gornji svijet velikog tragičara Euripida (koji je umro prethodne, 406. godine pr. Kr.) Sa sobom vodi slugu Ksantiju, nakon što je o načinu silaska zatražio savjet od svog polubrata Herakla, jer je ovaj već ranije bio u podzemlju. Heraklo ga duhovito savjetuje da je najlakši način objesiti se, popiti otrov ili skočiti s kule... No Dionis odluči ići "normalnim" putem. Nakon što su prešli jezero i uspješno sišli u podzemlje, Dionis i Ksantija zamijene odjeću i uloge, što izaziva dodatne komične situacije. No utvrdi se pravi identitet i njih dvojica stignu do vladara podzemlja, Plutona. Pred njim se vodi rasprava, u kojoj je Dionis određen za suca, između dvojice slavnih tragičkih pjesnika, Eshila i Euripida, koji se međusobno izruguju i ismijavaju djela onog drugog. Na koncu pobjeđuje tradicionalniji Eshil, a Euripidove inovacije predmet su poruge. Dionis još uvijek nije odlučio koga će vratiti u život, pa obadvojici daje novu zadaću – oživjet će onoga koji mu pruži najbolji savjet kako spasiti grad Atenu. Dionisu je bolji Eshilov odgovor i odlučuje se za njega, a Pluton potvrđuje njegovu odluku. Prije odlaska, Eshil zahtijeva da ga na prijestolju najvećeg pjesnika podzemlja zamijeni Sofoklo, ne Euripid. 
 I u ovoj se komediji Aristofan predstavlja kao tradicionalist, dajući prednost starijim autorima i odbacujući Euripidove inovacije u tragediji. Govoreći o tragičarima, autor neizravno kritizira aktualna politička zbivanja, osobito ratnog huškača atenskog demagoga Kleofona, kojega se u komediji i spominje. Zbog pacifističke poruke,  Žabe  se zajedno s  Arahnjanima, Mirom  i  Lizistratom  svrstava u Aristofanove tzv. "komedije mira". 
   
 Tekst je priređen prema izdanju  Aristofanove komedije  kojega je objavila Matica hrvatska 1947. godine, a sadrži prijevode svih sačuvanih Aristofanovih djela Kolomana Raca. 
 
 