
 
 Honoré de Balzac 
   
 Sarrasine 
 Nepoznato remek djelo 
   
   
 s francuskog prevela 
    Vlatka Valentić 
 
 
 Sarrasine 
 
 
   
   
   
 Gospodinu Charlesu de Bernard du Grailu 
 
 
 Bijah utonuo u duboko snatrenje, kakva u jeku najbučnije zabave spopadnu svakoga, pa i površna čovjeka. Na satu Palače Élysée-Bourbon netom je otkucala ponoć. Sjedio sam u prozorskoj niši pa sam iza uzbibanih nabora zastora od moarea mogao do mile volje promatrati vrt palače u kojoj sam provodio večer. Djelomice osniježena stabla slabo su se ocrtavala na sivkastoj pozadini oblačnoga neba, koje je neznatno zabijelio mjesec. U tom su fantastičnom ozračju pomalo podsjećala na sablasti što su se nemarno zagrnule plahtama, kao na kakvoj divovskoj slici opjevanoga  mrtvačkog plesa.  A kad bih se okrenuo na drugu stranu, mogao sam uživati u plesu živih! Zidove bajnog salona resilo je srebro i zlato, a blistavi su se svijećnjaci krijesili svjetlom svijeća. Vrvio je najljupkijim, najbogatijim i najsjajnijim naslovima zakićenim ženama u Parizu, koje su se onuda komešale i lepršale u sjaju i raskoši, u blještavilu dijamanata! Cvijeće im je krasilo glave, njedra i kose, osulo im haljine, ili im ovjenčalo noge. Od blagih trnaca užitka i raspojasanih koraka oko tananih su im se bokova zibale čipka, svila i muslin. Tu i tamo frcnuo bi kakav prežestoki pogled, zasjenio svjetla i dijamantne luči, te dodatno raspirio preuspaljena srca. Mogli ste uhvatiti i znakovita kimanja glave ljubavnicima, te odbojno ophođenje s muževima. Kartaški usklici na svaki neočekivani potez i zveket zlata miješali su se s glazbom i žamorom razgovora, a miomirisna isparavanja i opći zanos pomutili su sluđene mašte i do kraja ošamutili mnoštvo opijeno svim čarima ovoga svijeta. Tako mi se zdesna pružala tmurna i tiha slika smrti, a slijeva uglađene životne bakanalije: s jedne strane hladna i sumorna priroda u žalobnu ruhu, a s druge se ljudi odaju veselju. Na razmeđu između te dvije silno oprečne slike, koje se opetuju u tisuću inačica pa je zato Pariz najzabavniji i najfilozofskiji grad na svijetu, u glavi sam miješao polušaljiv-poluturoban snop karata. Lijevom sam nogom udarao takt, a činilo mi se da sam s drugom u grobu. Nogu mi je doista sledio propuh, koji čovjeku smrzne pola tijela dok se druga polovica kuha u vlažnoj vrelini salona, što vam se na plesu često zna dogoditi. 
 »Gospodin Lanty ovu palaču ne posjeduje dugo?« 
 »Kako ne. Maršal Carigliano mu ju je prodao prije već gotovo deset godina…« 
 »Ah!« 
 »Obitelj je sigurno silno bogata?« 
 »Ta prema svemu sudeći.« 
 »Kakva zabava! Obijesna raskoš.« 
 »Mislite li da su bogati kao gospodin Nucingen ili gospodin Gondreville?« 
 »Ta zar ne znate?« 
 Pomolim glavu i u dvojici sugovornika prepoznam pripadnike znatiželjnoga soja koji se u Parizu isključivo bavi pitanjima  Zašto? Kako? Odakle je došao? Tko su? Što mu je? Što je učinila?  Razgovor nastave ispod glasa i udalje se da lagodnije pročavrljaju na nekom zabačenom divanu. Tko traži zagonetke, nikad nije nabasao na bogatiji rudnik. Nitko nije znao iz koje zemlje dolazi obitelj Lanty, ni kakvim je poslovima, grabežom, razbojstvom ili nasljedstvom namaknula imetak koji navodno vrijedi nekoliko milijuna. Svi članovi obitelji tečno su govorili talijanski, francuski, engleski i njemački pa se moglo pretpostaviti da su među svim tim narodima dugo boravili. Jesu li probisvijeti? Ili gusari? 
 »Ma da su i sam vrag!« govorili su mladi političari. »Znaju te ugostiti da je milina.« 
 »Da je grof Lanty opljačkao kakvu kasabu, opet bih se rado oženio njegovom kćeri!« kliknuo je neki filozof. 
 Tko se ne bi oženio Marianinom, šesnaestogodišnjom djevojkom čija je ljepota udjelotvorila bajoslovne zamišljaje istočnjačkih pjesnika? Poput sultanove kćeri u priči o  Čarobnoj svjetiljci,  trebala je zauvijek ostati pod koprenom. Pred njezinim su pjevom blijedjele manjkave vrline pjevačica poput Malibranice, Sontagice ili Fodorice, kod kojih je jedna istaknuta vrednota redovito narušavala savršenstvo cjeline; Marianina je pak u jednakoj mjeri uspijevala povezati čistoću tona, tankoćutnost, pravilnost tempa i intonacije, dušu i znanje, točnost i osjećaje. Djevojka je utjelovila onu tajnu poeziju koja povezuje sve umjetnosti, a uvijek izmiče onima koji je traže. Krotku i skromnu, učenu i duhovitu Marianinu u zasjenak je mogla baciti samo njezina majka. 
 Jeste li ikad sretali žene čija silna ljepota prkosi zubu vremena pa su u trideset i šestoj poželjnije nego prije petnaest godina? Lice im je strastvena duša, iskri, svaka mu crta blista inteligencijom, a svaka pora ima osebujan sjaj, osobito na svjetlu. Njihove zavodljive oči privlače, odbijaju, govore ili šute; korak im je nevino promišljen; glas pronosi milozvučno bogatstvo preubavo slatkih i nježnih tonova. Usporedbe kojima ih slave ugađaju i najosjetljivijem samoljublju. Jednim jedinim trzajem obrva, jedva primjetnim migom oka i pućenjem usana ulijevaju svojevrstan strah i trepet onima čiji život i sreća o njima ovise. U ljubavi neiskusna i lakovjerna djevojka može podleći zavođenju; no kad je ovakva žena u pitanju, muškarac, poput gospodina Jaucourta, mora skutren u ormaru biti u stanju zatomiti urlik dok mu sobarica u procjepu vrata lomi dva prsta. Ne stavljamo li život na kocku kad ljubujemo s tim moćnim sirenama? Možda ih upravo zato tako strastveno i ljubimo! Takva je bila grofica Lanty. 
 Marianinin brat Filippo naslijedio je grofičinu čarobnu ljepotu kao i njegova sestra. Jednom riječju, mladić je bio živi Antinoj, samo tanji u stasu. No kako se ta vitka i nježna građa krasno spreže s mladenaštvom kad maslinasta put, pune obrve i plam baršunasta oka navješćuju buduće muževne strasti i plemenite ideje! Dok je Filippo u svim djevojačkim srcima ostao utjelovljenje muške ljepote, svim je majkama u sjećanju ostao kao najbolji ženik u Francuskoj. 
 Oboje je djece ljepotu, bogatstvo, duh i dražest baštinilo isključivo od majke. Grof Lanty bio je sitan, ružan i mršav, mrk poput Španjolca i dosadan poput bankara. Povrh toga, smatrali su ga velikim političkim umom, možda zato što se rijetko smijao i vječno citirao gospodu Metternicha i Wellingtona. 
 Zagonetna je obitelj imala svu draž kakva spjeva lorda Byrona, a svaki mu je pripadnik mondenih krugova zakučasta mjesta prevodio na svoj način: iz kitice u kiticu gradila se zamršena i uzvišena pjesan. Pariz se u pravilu ne bi dugo čudio što su gospodin i gospođa Lanty tako suzdržljivi kad je riječ o vlastitu podrijetlu, prošlosti i vezama s raznim stranama svijeta. Možda nijedna druga zemlja nije tako dobro shvatila Vespazijanov poučak. Ondje taliri, makar ukaljani krvlju ili blatom, ne odaju ništa, a znače sve. Ako visoko društvo zna kolikim imetkom raspolažete, svrstat će vas među vama ravne svote i nitko neće tražiti da pokažete plemićke isprave jer svi znaju kako ih jeftino možete nabaviti. U gradu gdje se društveni problemi rješavaju računskim jednadžbama, pustolovi imaju sjajne izglede za uspjeh. Čak i da je dotična obitelj potjecala od probisvijeta, bila je tako bogata i privlačna da bi joj visoko društvo spremno oprostilo sitne tajne. No nesrećom, zagonetna je povijest kuće Lanty neprestano budila znatiželju poput romana Anne Radcliffe. 
   
 Promatrači, ljudi koje živo zanima u kojem dućanu kupujete svijećnjake i pitaju kolika je stanarina ako im se svidi vaš stan, s vremena bi na vrijeme primijetili da se na zabavama, koncertima, plesovima i grofičinim domjencima pojavljuje neki neobičan lik. Bila je riječ o muškarcu. U palači se prvi put ukazao na nekom koncertu i kao da ga je u salon dovabio Marianinin čarobni glas. 
 »Od maločas mi je zahladilo«, susjedi reče gospođa koja je se našla pokraj vrata. 
 Neznanac, koji je stajao pokraj nje, ode. 
 »Doista neobično! Sad mi je toplo«, reče žena nakon što je otišao. »Možda ćete me proglasiti ludom, no ne mogu odoljeti pomisli da sam zebla zbog susjeda, onoga gospodina u crnome koji je upravo otišao.« 
 Uskoro su se iz pretjerivanja, kojem je visoko društvo prirodno sklono, o tom zagonetnom liku izrodile i nagomilale najšaljivije predodžbe, najčudniji izrazi i najbesmislenije priče. Iako zapravo nije bio ni vampir, ni strvinarski zloduh, ni Golem, ni svojevrsni Faust ili Robin Hood, u pričama ljubitelja fantastike poprimao je prirodna svojstva svih tih čovjekolikih spodoba. Poneki bi Nijemac tu i tamo ozbiljno shvatio dosjetljive pošalice pariškog ogovaranja. Nepoznati je jednostavno bio  starac.  U očima nekolicine mladića naviklih da svakog jutra u nekoliko dotjeranih rečenica prosude o budućnosti Europe, neznanac je bio velik zločinac koji je zgrnuo silno bogatstvo. Romanopisci su prepričavali starčev život i donosili doista neobične pojedinosti o strahotama koje je činio u službi mysoreskoga kneza. Kao ljudi praktičnijega duha, bankari su ispreli tobože vjerodostojnu izmišljotinu: »Pih!« govorili su i sažalno slijegali širokim ramenima, »Starčić je  genovska glava !« 
 »Gospodine, ako pitanje nije neumjesno, biste li bili tako dobri da mi pojasnite što vam genovska glava znači?« 
 »Gospodine, to je čovjek čiji život vrijedi silan novac pa obiteljski prihodi zacijelo ovise o njegovu zdravlju.« 
 Sjećam se da sam kod gospođe Espard čuo nekog hipnotičara koji je veoma sumnjivim povijesnim razglabanjem dokazivao da u starcu pod povećalom prepoznajemo slavnog Balsama zvanog Cagliostro. Po mišljenju toga modernog alkemičara, sicilijanski je pustolov izbjegao smrt pa unucima iz zabave proizvodi zlato. Naposljetku, sudac Ferrette tvrdio je da je u tom neobičnom liku prepoznao grofa Saint-Germaina [1] . Izgovorene podrugljivo i duhovitim tonom, što je odlika bezvjernog društva našeg doba, upravo su te budalaštine potpirivale neodređene sumnje koje su pale na Lantyjevu kuću. Povrh svega, neobičnim stjecajem okolnosti, članovi obitelji opravdavali su društvena nagađanja jer su se prilično tajnovito ophodili sa starcem, u čiji život kao da nikakva istraga nije mogla proniknuti. 
 Čim bi taj lik prešao prag odaja u kojima je u Lantyjevoj palači stanovao, njegova bi pojava u obitelji redovito izazvala veliko uzbuđenje. Pomislili biste da je riječ o veoma važnu događaju. Filippo, Marianina, Gospođa Lanty i neki stari sluga jedini su uživali povlasticu da neznancu pomažu pri hodu, te dok bi ustajao i sjedao. Svi su pomno pazili na svaki njegov mig. Kao da je neka začarana osoba o kojoj svima ovisi sreća, život ili imetak. Je li u pitanju bila bojazan ili ljubav? Društvo nije uspjelo naći nikakav pokazatelj koji bi uputio na rješenje problema. Kućno bi se božanstvo mjesecima skrivalo duboko u nekom nepoznatom utočištu, da bi odjednom krišom i nenadano odande izašlo i pojavilo se usred salonâ kao kad vile iz davnine sjašu s krilatih zmajeva da pokvare svečanosti na koje ih nisu pozvali. U tim bi trenucima samo najiskusniji promatrači uočavali da su se domaćini uznemirili jer su nevjerojatno vješto skrivali osjećaje. No dok bi silno bezazlena Marianina plesala kadrilu, iz kruga plesača bi znala ustrašeno zirkati prema starcu kojeg je držala na oku. Ili bi Filippo hitro kliznuo kroz mnoštvo da mu se pridruži pa bi nježno i pažljivo ostao uza nj kao da će se čudnovati stvor razbiti na prvi doticaj s ljudima ili na najmanji dašak. Grofica bi mu se uznastojala približiti, a da pritom ne ispadne kao da mu namjerno prilazi; zatim bi poprimila takav izraz lica i nastup da se u jednakoj mjeri doimala i uslužno i nježno, i pokorno i silnički, te bi izgovorila dvije-tri riječi kojima bi starac svaki put popustio i nestao, a ona bi ga odvela, ili bolje rečeno, odnijela. Ako gospođa Lanty ne bi bila nazočna, grof bi upotrijebio bezbrojne lukavštine da mu priđe; no kao da je muku mučio da ga ovaj sasluša pa je postupao kao s razmaženim djetetom kojemu majka zadovoljava prohtjeve, ili se pribojava da će se uzjoguniti. Kad bi se pokoji radoznalac nerazborito odvažio i počeo zapitkivati grofa Lantyja, taj se hladan i suzdržan čovjek redovito ponašao kao da ne razumije što ga znatiželjnici pitaju. Tako nakon brojnih pokušaja, koji su propali zahvaljujući oprezu svih članova obitelji, tu pomno čuvanu tajnu više nitko nije nastojao razotkriti. Uhode otmjenih krugova, lakovjernici i političari zamorili su se i digli ruke od zagonetke. 
 No možda je u blistavim salonima i ovom prilikom bilo filozofa koji su posezali za sladoledom ili šerbetom, ili pak na stolić odlagali čašu iz koje su ispili punč, te pritom jedan drugomu govorili: »Ne bih se čudio da doznam kako su ovi ljudi varalice. Onaj stari koji se skriva i izlazi svake prijestupne slika je i prilika ubojice…« 
 »Ili stečajnika…« 
 »Više-manje ista stvar. Katkad je čovjeku gore oduzeti imetak nego život.« 
 »Gospodine, uložio sam dvadeset zlatnika: dugujete mi četrdeset.« 
 »Vjere mi, gospodine, na stolu je ostalo samo trideset...« 
 »E, pa vidite da se ovdje okuplja miješano društvo. Ne možete kartati.« 
 »Istina. No Duha nismo vidjeli već gotovo šest mjeseci. Mislite li da je živo biće?« 
 »He-he, u najboljem slučaju…« 
 Spomenute su riječi nedaleko od mene izgovorili neki neznanci i udaljili se dok sam ja još posljednjom mišlju sažimao razmišljanja u kojima su se preplitale crnina i bjelina, život i smrt. Moja uskovitlana mašta i oči čas su proučavali zabavu, čiji je sjaj dosegao vrhunac, čas tmurni prizor vrtova. Ne znam kako sam dugo razmatrao te dvije strane ljudske medalje; no iznenada me trgne prigušeni smijeh neke mlade žene. Zapanjio sam se kad sam shvatio kakva mi se slika prikazala. Zahvaljujući nekom krajnje neobičnom hiru prirode, u polucrninu zavijena misao koja mi se vrzmala po glavi izašla je na vidjelo, preda mnom se utjelovila i oživjela, iskočila je kao visoka i snažna Minerva iz Jupiterove glave, stara sto godina i dvadesetdvogodišnjakinja u isti mah, bila je i živa i mrtva. Pobjegavši iz svoje sobe kao luđak iz ćelije, sitni je starac zacijelo spretno šmugnuo u pozadinu špalira ljudi koji su pozorno slušali Marianinin glas dok je dovršavala kavatinu iz  Tancredija . Kao da je s pomoću nekoga kazališnog mehanizma niknuo iz podzemlja. Neko je vrijeme nepomično i mrko promatrao zabavu, čiji mu je žamor možda dopro do ušiju. Gotovo se mjesečarski usredotočivao na stvari pa je stajao među ljudima, a da uopće ih nije vidio. Iznebuha se pojavi pokraj jedne od najčarobnijih žena u Parizu, otmjene mlade plesačice nježna stasa i djetinje svježeg lica kakva budu svjetloputa i ružičasta, te tako lomna i prozirna da imate osjećaj kako muški pogled u njih mora proniknuti kao što zraci sunca prolaze kroz čisti led. Preda mnom su stajali zajedno, združeni i tako sljubljeni da joj je neznanac češao haljinu od gaze, cvjetne vijence, blago našušurenu kosu i lepršavi pojas. 
 Tu sam mladu ženu osobno doveo na ples gospođe Lanty. Nikad prije nije posjetila tu kuću pa joj oprostim prigušeni smijeh; no žustro joj i nekako oštro mahnem tako da se posve snebila i prema susjedu osjetila strahopoštovanje. Sjedne pokraj mene. Starac se ne htjede odvojiti od preslatkoga bića: hirovito joj se prilijepio, te nijemo i bez ikakva očita razloga tjerao svoju volju, čemu ljudi u dubokoj starosti znaju biti skloni poput djece. Da bi sjeo pokraj mlade gospođe, morao je uzeti sklopivi stolac. I najmanje su mu pokrete prožimale kruta tromost i tupa neodlučnost svojstvene gestama uzeta čovjeka. Polagano se i oprezno spusti na sjedalicu probrundavši nekoliko nerazumljivih riječi. Hrapavi je glas podsjećao na klokot kamena što pada u zdenac. Mlada mi žena žustro stisne ruku kao da traži uporište nad provalijom i protrne kad muškarac u kojega je zurila u nju uperi par ugaslih, sinjih očiju, koje ste mogli usporediti samo s potamnjelim sedefom. 
 »Bojim se«, reče mi na uho. 
 »Slobodno govorite«, odgovorim. »Veoma slabo čuje.« 
 »Znači, poznajete ga?« 
 »Da.« 
 Nato skupi hrabrost da na trenutak prouči tog stvora za kojeg u ljudskom jeziku nema imena, tu praznu ljušturu, beživotno biće, ili nedjelatno žiće. Opčinila ju je bojažljiva znatiželja koja žene potiče da traže opasne osjećaje, da gledaju tigrove na lancu, promatraju udave i strepe jer ih od njih dijele samo krhke zapreke. Makar se sitni starac zgurio poput težaka, na prvi ste pogled vidjeli da je nekoć sigurno bio prosječna stasa. Prekomjerna mršavost i nježni udovi dokazivali su da je oduvijek vitke građe. Nosio je hlače do koljena od crne svile, koje su mu se oko suhih bedara vijale kao oborena jedra. Anatom bi uočio znakove teške sušice čim bi vidio tanušne noge što su nosile to čudnovato tijelo. Pomislili biste da su ukrštene kosti na grobu. Srce bi vam se sledilo od užasa prema ljudskom rodu kad biste zlosretnom pomnjom na slabunjavu stroju otkrili biljege oronulosti. Neznanac je nosio staromodan bijeli prsluk sa zlatnim vezom i blistavobijelo rublje. Na prsima su mu se žutili nabori od starosti već rujna opršnjaka od engleske čipke, na čijem bi mu bogatstvu pozavidjela i kakva kraljica; no na njemu se ta čipka prije doimala kao dronjak nego kao ures. Usred opršnjaka poput sunca je svjetlucao dijamant neprocjenjive vrijednosti. Ta prastara raskoš i razmetanje istinskim, ali neukusnim blagom dodatno su isticali lice čudnovatog bića. Okvir je bio dostojan slike. Crno lice bijaše kvrgavo i izbrazdano uzduž i poprijeko. Brada i sljepoočice su mu upali, a oči nestale u žućkastim šupljinama. Neopisiva je mršavost izvukla čeljusne kosti, pa su mu se usred oba obraza urezale jame. Pod neravnomjernom su rasvjetom grbe stvarale neobične sjene i odbljeske tako da je lice izgubilo sva obilježja ljudskog lika. A godine su žutu i tanku kožu lica tako čvrsto prilijepile o kosti da se na njoj posvuda ocrtavao bezbroj bora što su se širile kružno kao valovi na vodi kad dijete baci kamenčić pa je uzburka, ili zvjezdasto poput naprsline na staklu, a sve su bile duboke i guste kao listovi zatvorene knjige. Često ćete viđati starce koji nude i gnusniju sliku. No sablast koja nam se ukazala doimala se kao umjetan stvor ponajviše zahvaljujući rumenilu i bjelilu kojima se caklila. Obrve njezine maske na svjetlu su dobile sjaj koji je otkrivao vrsnoću slikarske izvedbe. Oko su već snuždile svekolike razvaline pa sva sreća da je mrtvačku lubanju skrivala svjetlokosa vlasulja, čiji su bezbrojni uvojci odavali nevjerojatnu preuzetnost. Štoviše, žensku su samodopadnost tog fantastičnog lika snažno isticale zlatne naušnice, prstenje pod čijim su mu divotnim draguljima blještali okoštali prsti i satni lanac, koji se ljeskao poput niske dragoga kamenja oko ženskog vrata. Povrh svega, na plavičastim usnama toga japanskoga kumira svoje vrste neprestano je lebdio krut i nepokolebljiv cer, neumoljiv i podrugljiv cer kao u mrtvačke glave. Nijem i nepomičan poput kipa, odisao je muškatnim mirisom starih oprava koje nasljednici kakve vojvotkinje izvlače iz ladica dok popisuju imovinu. Kad bi starac svrnuo oči prema skupu, činilo vam se da je kruženje tih jabučica koje nemaju odsjaj neka neprimjetna varka pa kad bi oči stale, promatrač više ne bi bio siguran jesu li se uopće micale. Dok sam pokraj te ljudske olupine gledao mladu ženu gologa snježnobijelog vrata, ruku i poprsja, punih i mladalački krasnih oblina, skladno začešljane kose što ponad alabasternog čela budi ljubav, čije oči svjetlo ne upijaju, nego isijavaju, umiljata je i svježa, a njezini lelujavi uvojci i miomirisni dah kao da su preteški, pregrubi i premoćni za tu sjenu, tog čovjeka od prašine; ah! smrt i život su mi u mislima doista oblikovali nestvarnu arabesku, napola gnusnu himeru koja je od struka naviše pak prelijepa ženka. 
 »No u društvu su takve sprege prilično česte«, za sebe ću. 
 »Vonja po groblju«, klikne ustrašena mlada žena i stisne mi ruku kao da hoće biti sigurna da ću je štititi, a iz njezinih sam usplahirenih kretnji zaključio da se silno boji. »Jeziv prizor«, doda, »ne mogu duže ostati ovdje. Ako ga opet pogledam, pomislit ću da je smrt osobno došla po mene. Ta je li uopće živ?« 
 Položi ruku na neobično čeljade, a vodila ju je smionost koju ženama ulijeva silina vlastitih žudnji; no oblije je hladan znoj jer čim je dodirnula starca, začuje kreštav uzvik. Kričavi glas, ako je uopće bio glas, oteo se iz gotovo posve sasušena grla. Kreštanje naglo preraste u plitak i grčevit djetinji kašalj osebujna zvuka. Na tu buku Marianina, Filippo i gospođa Lanty svrnu oči prema nama, a pogledi su im šibali poput munja. Mladoj je ženi došlo da potone na dno Seine. Uhvati me pod ruku i odvuče prema nekom budoaru. Pred nama su se razmicali svi, muškarci i žene. Stigavši do kraja primaćih odaja, uđosmo u neki polukružni sobičak. Moja se družica baci na počivaljku obeznanjeno trepereći od straha. 
 »Poludjeli ste, gospođo«, rekoh joj. 
 »Ali«, nastavi nakon kraće stanke tijekom koje sam je zadivljeno promatrao, »zar sam ja kriva? Zašto gospođa Lanty dopušta da joj palačom tumaraju duhovi?« 
 »Ta molim vas«, odvratim, »ponašate se kao budale. U običnu starčiću vidite sablast.« 
 »Šutite«, odgovori uznosito i podrugljivo kako to sve žene dobro znaju kad žele imati pravo. »Ljupka li budoara!« usklikne ozrevši se oko sebe. »Zastori od plavog satena uvijek su pun pogodak. Kako je svjež! Ah, kakva krasna slika!« doda, ustane i uputi se prema prelijepo uokvirenu platnu. 
 Neko smo vrijeme promatrali tu krasotu koja kao da bijaše djelo nadnaravnoga kista. Slika je prikazivala Adonisa kako se izležava na lavljem krznu. Nasred budoara visjela je svjetiljka u posudi od alabastra i platno obasjavala blagim svjetlom pod kojim smo mogli uočiti sve draži slike. 
 »Zar tako savršeno biće uopće postoji?« upita me nakon što je, dopustivši si blago zadovoljan smiješak, proučila iznimno ljupke crte, položaj tijela, boju, kosu, jednom riječju, sve. 
 »Prelijep je za muškarca«, doda nakon što ga je odmjerila kao kakvu suparnicu. 
 Oh! Kako me u tom trenutku ljuto bocnula ljubomora, u čije me postojanje neki pjesnik uzalud uvjeravao! Ljubomora na gravire, slike i kipove na kojima umjetnici preuveličavaju ljudsku ljepotu povodeći se za učenjem koje ih navodi da sve idealiziraju. 
 »Riječ je o portretu«, odgovorih joj. »Na njemu možemo zahvaliti Vienovu daru. No taj veliki slikar nikad nije vidio predložak i možda se više nećete tako oduševljeno diviti kad čujete da je ovaj akt nastao prema ženskom kipu.« 
 »Ali tko je na slici?« 
 Oklijevao sam. 
 »Želim znati«, žustro doda. 
 »Mislim«, rekoh joj, »da ovaj Adonis prikazuje nekog… nekog… nekog rođaka gospođe Lanty. 
 Zaboljelo me kako zadubljeno promatra taj lik. Nijemo sjedne, a ja se smjestim pokraj nje i uhvatim je za ruku, a da uopće nije primijetila! Zaboravila me zbog portreta! U tom trenutku tišinu poremeti blag šum ženskih koraka i šuštanje haljine. Ugledamo kako u sobu ulazi mlada Marianina, na kojoj je nevini izraz blistao više nego dražest i ljupka haljina: hodala je polagano i pritom majčinski, kćerinski brižno podupirala sablast u ljudskom ruhu zbog koje smo pobjegli iz glazbenog salona; vodila ga je i nekako zabrinuto motrila kako mu kržljave noge polako kroče. Zajedno su uz popriličnu muku stigli do vrata skrivenih iza zastora. Marianina nježno na njih pokuca. Odmah se kao čarolijom stvori neki visoki i suhonjavi čovjek, svojevrsno kućno božanstvo. Prije nego što će starca povjeriti tom tajanstvenom čuvaru, mladica smjerno poljubi hodajuće truplo, a tu kreposnu nježnost začini dražesnim umiljavanjem koje samo malobrojne, povlaštene žene znaju pogoditi. 
 » Addio, addio! « preljupko je pojao njezin mladi glas. 
 Posljednjem je slogu pače dodala prekrasno izveden triler, no ispod glasa, kao da pijevno dočarava silinu osjećaja. Starcu iznenada navru uspomene pa zastane na pragu tajne izbe. U mrtvoj smo tišini čuli teški uzdah koji mu se ote iz prsa: s kosturnih prstiju prepunih prstenja skine najljepši i metne ga Marianini u njedra. Mlada ludica prasne u smijeh, izvuče prsten, preko rukavice ga natakne na prst i živahno pohrli prema salonu, gdje su u tom trenutku odjeknuli uvodni taktovi neke kontradance. Ugleda nas. 
 »Ah! Bili ste ovdje!« reče i porumeni. 
 Upitno se zagleda u nas, a zatim sukladno svojim godinama kao bezbrižna vragolanka odjuri svom plesaču. 
 »Što to znači?« upita me moja mlada družica. »Je li joj to muž? Imam osjećaj da sanjam. Kamo sam to zašla?« 
 »Vi!« odgovorim, »Gospođo, vi ste zaneseni i sjajno razumijete posve neprimjetne osjećaje tako da u muškome srcu znate uzgojiti i najnježnije čuvstvo, ne potirete ga i ne slamate već u začetku, znate se smilovati srcu na muci i duhu Parižanke pridodajete strastvenu dušu dostojnu Italije ili Španjolske…« 
 Bilo joj je jasno da mi riječi odišu gorkom ironijom; no prekine me kao da toga nije svjesna i reče: »O, prikazujete me kako vama odgovara. Kakav silnik! Ne želite da budem  ja. « 
 »O, ništa ja ne želim«, uskliknem ustuknuvši pred njezinim prijekim nastupom. »Je li bar istina da volite slušati pripovijesti o silovitim strastima koje nam u srcima bude čarobne žene s juga?« 
 »Jest. Pa što?« 
 »Pa sutra navečer doći ću k vama oko devet sati i rasvijetliti vam ovu tajnu.« 
 »Ne«, buntovno odvrati, »hoću smjesta doznati.« 
 »Još mi niste dali pravo da vam se pokorim kad kažete  hoću . 
 »Trenutačno gorim od želje da doznam tu tajnu«, neodoljivo se umiljavala. »Sutra vas možda neću slušati…« 
 Nasmiješi se i tu se rastadosmo; otišla je onako ponosno i osorno, a ja sam ostao smiješan kao uvijek. Drznula se zaplesati valcer s nekim mladim ađutantom, dok su se u meni izmjenjivale ljutnja, nadurenost, divljenje, ljubav i ljubomora. 
 »Vidimo se sutra«, reče mi na odlasku s plesa oko dva ujutro. 
 »Neću doći«, mislio sam, »i dižem ruke od tebe. Hirovitija si i možda tisuću puta ćudljivija… Od moje mašte.« 
 Sutradan smo se našli pred krepkom vatrom u otmjenu salončiću. Oboje smo sjedili; ona na dvosjedu, a ja na jastucima takoreći do njezinih nogu, tako da me gledala svisoka. Ulica je bila tiha. Svjetiljka je bacala blag odsjaj. Takvim se večerima sladi duša, te trenutke nikad ne zaboravljamo i vječno žalimo za čarima vremena provedenog u miru i žudnji, pa čak i kad smo u životu sretniji. Tko može izbrisati duboki trag prvog ljubavnog snubljenja? 
 »Dobro«, reče ona, »slušam.« 
 »No ne usudim se početi. Neki su dijelovi ove zgode pripovjedaču opasni. Ako se zanesem, ušutkajte me.« 
 »Govorite.« 
 »Pokoravam se.« 
 »Ernest-Jean Sarrasine bijaše jedinac nekog tužioca iz pokrajine Franche-Comté«, nastavim nakon stanke. »Otac mu je više-manje čestito zaradio šest do osam tisuća franaka rente, što je provincijskom parničaru negda bilo bajoslovno bogatstvo. Stari meštar Sarrasine imao je samo jedno dijete pa u njegovu školovanju nije htio ništa zanemariti u nadi da će ga prometnuti u suca i poživjeti da pod stare dane vidi kako unuk težaka Matthieua Sarrasinea iz okolice Saint-Diéa sjeda na ljiljanov grb i Saboru na diku spava na zasjedanju; no nebesa su tužiocu tu radost uskratila. Mladog su Sarrasinea u ranoj dobi povjerili isusovcima, no ispostavilo se da je neobično neobuzdano dijete. Proživio je djetinjstvo darovita čovjeka. Učio je samo kako se njemu htjelo, često se bunio i katkad bi satima ostao zadubljen u zbrkana razmatranja promatrajući kako se drugovi igraju ili zamišljajući Homerove junake. Kad bi se slučajno upustio u zabavu, u igri bi sudjelovao sa silnim žarom. Kad bi se potukao s nekim drugom, borba obično ne bi završila bez prolijevanja krvi. Ako je bio slabiji, grizao bi. Čas je bio radišan, čas neradnik, čas nesposoban ili pak prepametan, pa su i nastavnici i školski drugovi zazirali od njegove čudačke naravi. Umjesto da uči osnove grčkog jezika, crtao je velečasnog oca koji im je objašnjavao odlomak iz Tukidida, skicirao nastavnika matematike, prefekta, sluge i ovršitelja kazni, te sve zidove išarao bezobličnim crtarijama. Umjesto da u crkvi pjeva hvalospjeve Gospodinu, za vrijeme službe Božje rezuckao je klupu, a kad bi ukrao komad drva, izdjeljao bi lik kakve svetice. U nedostatku drva, kamena ili olovaka, svoje bi zamisli prikazivao u kruhu. Bilo da je preslikavao likove sa slika koje su resile kor ili improvizirao, za sobom bi redovito ostavljao prostačke skice čija je razuzdanost mlađe svećenike izluđivala, dok su zli jezici tvrdili da su im se stari isusovci smješkali. Ako treba vjerovati ljetopisu kolegija, naposljetku su ga izbacili jer je jednom prilikom, dok je na Veliki petak čekao pred ispovjedaonicom, od debele cjepanice istesao Kristov lik. U kip je urezao bezbožnost koja je bola oči pa je umjetniku silom prilika donijela kaznu. Da stvar bude gora, drznuo se i to bjelodano cinično djelo postavio povrh svetohraništa! U potrazi za utočištem od očeva prokletstva, Sarrasine je stigao u Pariz. Krasila ga je snažna volja koja ne haje za zapreke pa je slušao glas vlastite darovitosti i ušao u Bouchardonovu radionicu. Radio bi cijeli dan i navečer prosio da se prehrani. Ne mogavši se načuditi napretku i inteligenciji mladog umjetnika, Bouchardon uskoro nasluti u kakvoj mu bijedi živi učenik pa mu pomogne i prigrli ga kao vlastito dijete. Kad je potom djelo u kojem se buduća veličina nadmeće s mladenačkom jarosti otkrilo Sarrasineovu darovitost, plemeniti ga Bouchardon pokuša vratiti u milost starog tužioca. Roditeljski je gnjev jenjao pred ugledom slavnoga kipara. Cijeli se Besançon ponosio što je iznjedrio budućeg velikana. U početnome zanosu na krilima polaskane taštine škrti parničar omogući sinu da pristalo nastupi u društvu. Dug i mukotrpan studij što ga kiparstvo zahtijeva dugo je Sarrasineovu naglu ćud i divlji duh držao na uzdi. Bouchardon je predvidio da bi se u toj mladoj duši, koja možda nije bila ništa manje žestoka od Michelangelove, mogle silovito razulariti strasti, pa joj stalnom tlakom priguši žar. Uspijevao je obuzdati Sarrasineov nevjerojatni polet zabranjujući mu da radi i nudeći razonodu kad bi vidio da ga je neka misao razjarila, ili bi mu pak povjerio važne radove kad bi napast raskalašenog života pretegnula. No blagost je na tu strastvenu dušu uvijek djelovala moćnije od svih oružja i majstor je nad učenikom imao silnu moć upravo zato što je očinskom dobrotom u njemu pobudio zahvalnost. U dobi od dvadeset i dvije godine Sarrasinea su silom oteli blagotvornom utjecaju kojim je Bouchardon djelovao na njegov način života i navike. Vlastitu je darovitost platio osvojivši nagradu za skulpturu što ju je utemeljio markiz Marigny, brat gospođe Pompadour i veliki dobročinitelj umjetnosti. Diderot je kip Bouchardonova učenika hvalio kao remek-djelo. Kraljevskom se kiparu srce paralo kad je mladić, od kojeg je namjerno pomno skrivao neke životne činjenice, otputovao u Italiju. Sarrasine je već šest godina živio kao Bouchardonov gost. Pomamno se predavao umjetnosti, kao poslije Canova, pa bi ustajao čim svane i ulazio u radionicu, odakle ne bi izašao dok ne padne noć, a družio se samo sa svojom muzom. U Comédie-Française otišao bi samo kad bi ga učitelj poveo. Kod gospođe Geoffrin i u otmjenim krugovima kamo ga je Bouchardon pokušao uvesti osjećao se tako nelagodno da se radije osamljivao i odricao užitaka tog razvratnog doba. Jedine su mu milosnice bile Skulptura i Clotilde, jedna od zvijezda pariške Opere. Ni ta pustolovina nije potrajala. Sarrasine je bio prilično ružan i nikad se nije dotjerivao, a bio je tako samovoljne naravi i tako je neuredno živio da je slavna nimfa u bojazni od kakve nesreće kipara brzo prepustila ljubavi Umjetnosti. Tim je povodom Sophie Arnould [2]  izrekla neku duhovitu dosjetku. Mislim da joj nije išlo u glavu kako je kolegica uspjela prevagnuti nad kipovima. Sarrasine je u Italiju otputovao 1758. Bakreno nebo i slike čarobnih spomenika kojima domovina Umjetnosti vrvi na putovanju su raspalili njegovu vatrenu maštu. Divio se kipovima, freskama i slikama, te je u natjecateljskom duhu stigao u Rim goreći od žudnje da između Michelangela i gospodina Bouchardona upiše i vlastito ime. Tako je prvih nekoliko mjeseci sve vrijeme posvećivao radu u radionici i proučavanju umjetničkih djela kojima Rim obiluje. Već je petnaest dana živio u ushićenju koje pred kraljicom ruševina spopadne svaku mladu maštu, kad jedne večeri uđe u kazalište  Argentina , pred kojim se tiskalo silno mnoštvo. Raspita se čemu takva gužva, a svjetina mu odgovori dvama imenima: "Zambinella! Jomelli!" Uđe i sjedne u parket, stisnuvši se između dvojice podebelih  abbata ; no srećom je dobio mjesto blizu pozornice. Zastor se digne. Prvi put u životu začuje glazbu čije mu je krasote jedne večeri kod baruna Holbacha rječito hvalio gospodin Jean-Jacques Rousseau. Uzleti Jomellijeva milozvučnog blagoglasja takoreći mu podmažu osjetila. Pod utjecajem čeznutljive osebujnosti tih skladno spregnutih talijanskih glasova pao je u presladak zanos. Zanijemi i ukipi se, posve nesvjestan stiske među dvojicom svećenika. Duša mu se pretočila u uši i oči. Činilo mu se da sluša svim porama. Odjednom se prolomi gromovit pljesak i pozdravi primadonin izlazak na pozornicu. Namiguški je prišla rampi i neopisivo se ljupko naklonila publici. Ženi je u prilog išao spoj svjetala, goleme oduševljene svjetine, kazališne iluzije i draži oprave, koja za to doba bijaše veoma zanosna. Sarrasine je kliktao od užitka. U tom se trenutku divio idealnoj ljepoti čije je vrhunce dotad u prirodi paljetkovao pa bi jednom modelu, često neuglednom, uzeo skladno oblikovanu nogu, drugom obris njedara, a trećem bijela ramena; tako bi naposljetku ovoj djevojci ukrao vrat, onoj ženi ruke, a djetetu glatka koljena jer pod hladnim pariškim nebom nikad nije našao bujne i ubave stvorove iz stare Grčke. Zambinella je pred njim u jednoj osobi živo i tankoćutno spajala sve divote ženske građe za kojima je vatreno žudio i kojima kipar u isti mah najstrože i najstrastvenije sudi. Imala je izražajna usta, osjećajne oči i blistavobijelu put. Tim pojedinostima koje bi ushitile slikara dodajte sve Venerine čari što su ih Grci obožavali i prenosili u mramor. Umjetnik se nije mogao nagledati neponovljive dražesti kojom su se ruke spajale s poprsjem, čarobnih oblina vrata, skladnih linija koje su ocrtavale obrve i nos, te savršenog ovala lica, čistoće njegovih jasnih crta i učinka bogatih, uvijenih trepavica što su rubile široke i raskošne vjeđe. Nije bila samo žena, nego remek-djelo! Neočekivana je umjetnina silinom svoje ljubavi mogla ushititi sve muškarce ovoga svijeta, a njezine bi krasote zadovoljile i najzahtjevnijega kritičara. Sarrasine je očima gutao Pigmalionov kip koji je za nj sišao s pijedestala. Kad je Zambinella zapjevala, sve je pomahnitalo. Umjetnik se smrzne; zatim iznenada osjeti proplamsaj u dubini duše, koju u nedostatku bolje riječi zovemo srcem! Nije pljeskao, nije progovorio, ponijelo ga je neko ludilo, svojevrsna pomama koja nas drma samo u dobi kad je žudnja nekako strašna i paklena. Sarrasine se poželi baciti na pozornicu i zgrabiti tu ženu. Snagu mu je ustostručila neka duševna potištenost, koju ne možemo objasniti jer se te pojave javljaju na razini do koje ljudska zamjedba ne dopire, te do boli silovito tražila odušak. Golim se okom doimao poput hladna i tupa čovjeka. Slava, znanje, budućnost, život, lovorike, sve se srušilo. »Da me ona zavoli, ili smrt«, presudio si je Sarrasine. Opilo ga je do te mjere da više nije vidio ni dvoranu, ni gledatelje, ni glumce, više nije čuo glazbu. Štoviše, više ga ništa nije dijelilo od Zambinelle, bila je njegova, držao ju je očima koje od nje nije mogao odvojiti. Neka mu je gotovo đavolska sila omogućila da osjeti dah njezina glasa, da udahne miomirisni prah kojim je posula kosu, da joj na licu vidi svaku izbočinu i pobroji modre žilice kojima joj se prelijevala satenska put. Naposljetku, okretni i svježi glas srebrnaste boje, gibak poput strune koju svaki dašak povija, uvija i odvija, razvija i širi, tako ga je žestoko pogađao u dušu da su mu se od grčevitih užitaka, što ih ljudske strasti prerijetko pružaju, nehotice opetovano otimali krikovi. Uskoro je morao napustiti kazalište. Drhtave ga noge malne više nisu htjele nositi. Ostao je smožden i slab kao živčan čovjek kad podlegne nekoj strašnoj srdžbi. Tako se nauživao, ili možda napatio, da mu je život okopnio poput vode što oteče iz posude koja se od udara prevrnula. U sebi je osjećao prazninu, iznemoglost sličnu klonuću koje čovjeka nakon teške bolesti baca u očaj. Obuze ga neobjašnjiva tuga pa sjedne na neke crkvene stube. Leđima se osloni na stup i utone u misli koje su se komešale kao da sanja. Strast ga je ošinula poput munje. Kad se vratio u stan, uhvati ga onakav napadaj živahnosti kakvi otkrivaju da su nam se u životu pojavili novi pokretači. Morila ga je početna ljubavna groznica u kojoj su užitak i bol ravnopravni, pa u želji da prevari nestrpljivost i bunilo stane prema sjećanju crtati Zambinellu. Bijaše mu to svojevrsna tvarna meditacija. Na jednom bi listu Zambinella zauzela prividno miran i hladan stav drag Rafaelu, Giorgoneu i svim velikim slikarima. Na drugom bi ljupko naherila glavu pri kraju trilera i doimala se kao da samu sebe sluša. Sarrasine je dragu risao u svim mogućim položajima: razgolićenu, kako sjedi, stoji ili leži, kreposnu ili zaljubljenu: pomahnitalim je olovkama ostvario sve hirovite zamisli koje nam salijeću maštu kad uporno mislimo na neku dragu. No njegova se bjesomučna misao nije zaustavila na crtežu. Zambinellu je vidio, razgovarao je s njom, preklinjao je, postavljao je u sve moguće situacije i tako s njom proživljavao tisuće godina života i sreće, te takoreći iskušavao zajedničku budućnost. Sutradan pošalje lakaja da mu za cijelu sezonu unajmi ložu blizu pozornice. Zatim si preuveliča poteškoće pothvata, kao svi mladi ljudi burnih osjećaja, pa svoju strast za početak nahrani srećom što se ljubavnici može diviti bez zapreke. Zlatno doba ljubavi u kojem uživamo u vlastitim osjećajima i takoreći sami sebe usrećujemo kod Sarrasinea ne bi potrajalo. No stjecaj okolnosti iznenadio ga je još dok je bio pod utjecajem te u jednakoj mjeri bezazlene i sladostrasne proljetne tlapnje. U tjedan dana proživio je cijeli život, ujutro je gnječio glinu kojom je Zambinellu uspijevao dočarati unatoč koprenama, suknjama, steznicima i učvorenim vrpcama što su mu je skrivale. Navečer bi uranio u ložu pa bi se sam-samcat ispružio na počivaljku i poput opijumom opijena Turčina po želji gradio plodnu i čudesnu sreću. Prvo se postupno priviknuo na prežestoke osjećaje što mu ih je ulijevao ljubavničin pjev, zatim je ukrotio oči da je mogu gledati, te ju je naposljetku promatrao bez bojazni od provale potmuloga bijesa koji ga je prvi put ponio. Strast mu se primirila i produbila. Osim toga, nedruštveni kipar nije mogao podnijeti da mu drugovi remete presretnu samoću koju je napučio slikama i ukrasio nadom. Ljubio je tako silovito i bezazleno da je morao preboljeti nevine obzire koji nas spopadnu kad prvi put volimo. Kad je naslutio da se uskoro mora trgnuti, raspitati se, pitati gdje Zambinella živi, doznati ima li majku, strica, skrbnika i obitelj, te kad je naposljetku počeo smišljati kako bi se s njom mogao sastati i progovoriti, srce bi mu pri pomisli na te velike pothvate silno zakucalo pa je brige odgađao za sutradan i uživao i u tjelesnoj patnji i u umnim slastima. 
 »No«, prekine me gospođa Rochefide« »još ne vidim ni Marianinu ni njezina starčića.« 
 »Gledate ga cijelo vrijeme«, nestrpljivo kliknem poput dramatičara kojemu kvare iznenađenje. »Sarrasine je danima vjerno dolazio u svoju ložu«, nastavim nakon stanke, »i tako je zaljubljeno gledao da bi o njegovoj strastvenoj ljubavi prema Zambinellinu glasu već brujao cijeli Pariz da se zgoda ondje događala. No u Italiji, gospođo, svatko u kazalište ide radi sebe i vode ga vlastite strasti i pobude koje nemaju veze sa zirkanjem kroz kazališne dvoglede. No pjevači i pjevačice ubrzo su uočili kiparevu pomamu. Francuz jedne večeri primijeti da mu se iza kulisa smiju. Tko zna kakvom bi nasilju pribjegao da Zambinella nije stupila na pozornicu. Sarrasineu je dobacila rječit pogled kakvi često govore mnogo više nego što žena želi reći. Pogled bijaše pravo otkrivenje. Sarrasine je ljubljen! "Ako je riječ o pukom hiru", pomisli jer je već posumnjao da mu se draga zaletjela, "ne zna u kakvoj će se vlasti naći. Nadam se da će joj hir potrajati dok sam živ." U tom trenutku umjetnikovu pozornost privuku tri laka kucaja na vrata lože. Otvorio je. U ložu tajnovito uđe neka starica. "Mladiću", reče, "želite li biti sretni, oprezno se zagrnite plaštem, na oči natucite šešir široka oboda i oko deset navečer budite u Via del Corso pred Španjolskom palačom. – Bit ću", odgovori on i u babinu naboranu ruku tutne dva zlatnika. Iskrade se iz lože nakon što je Zambinelli dao znak da je shvatio, a ona stidljivo oborila raskošne vjeđe poput žene koja je presretna da je napokon naišla na razumijevanje. Zatim pojuri kući da se dotjerivanjem uljepša najbolje što može. Na izlasku iz kazališta neki ga neznanac uhvati za nadlakticu. "Čuvajte se, francuski gosparu", šapne mu na uho. "Igrate se životom. Pod zaštitom je kardinala Cicognare, a s njim nema šale." Da je u tom trenutku kakav zloduh između Sarrasinea i Zambinelle otvorio pakleni bezdan, on bi ga jednim korakom preskočio. Poput besmrtničkih konja koje je slikao Homer, kipareva je ljubav u tren oka prevaljivala nepregledna prostranstva. "Da me na izlasku iz kuće čeka smrt, još bih brže pohrlio", odgovori. –  Poverino! " Uzvikne neznanac i nestane. Ta zar zaljubljenu čovjeku nagovještajem opasnosti ne prodajete užitak? Sarrasineov lakaj nikad prije nije vidio da se gospodar tako pomno dotjeruje. Iz škrinja je izvukao najljepši mač, Bouchardonov dar, kravatu koju mu je darovala Clotilde, kaput izvezen zlatom, prsluk od srebrnasta sukna, zlatnu burmuticu i skupocjene satove: nakitio se poput djevojke koja se kani prošepuriti pred prvim draganom. U dogovoreni sat Sarrasine pijan od ljubavi i uskipio od nade zabije nos pod plašt i odjuri na mjesto koje mu je naznačila stara. Baba ga je čekala. "Niste se žurili!" reče mu. "Dođite". Odvuče Francuza kroz nekoliko uličica i stane pred palaču koja je izvana bila prilično lijepa. Pokuca. Vrata se otvore. Povela je Sarrasinea kroz labirint stubišta, hodnika i odaja koje su obasjavali samo nestalni traci mjesečine, te brzo stigla pred vrata odakle je kroz procjepe prodiralo jarko svjetlo i dopirali veseli zvuci nekoliko glasova. Sarrasine ostane zaslijepljen kad ga na staričinu riječ puste u tajnovite odaje te se nađe u blistavo osvijetljenom i raskošno namještenom salonu posred kojeg se kočio bogato opremljen stol prepun presvetih boca i nasmijanih krčaga kojima su se ljeskali rumeni obrazi. Prepoznao je pjevače i pjevačice iz kazališta u društvu ljupkih žena: svi su samo njega čekali da se upuste u umjetničko bančenje. Sarrasine suspregne nezadovoljstvo i navuče vedar izraz lica. Nadao se prigušeno osvijetljenoj ložnici, dragoj pokraj kamina, neposrednoj blizini ljubomorna suparnika, smrti i ljubavi, šaptavim ispovijestima u čvrstu zagrljaju, pogibeljnim poljupcima i licima koja su se tako priljubila da mu Zambinellina kosa miluje preželjno čelo što gori od sreće. "Živjelo ludovanje!" klikne. " Signori e belle donne,  dopustit ćete da vam poslije vratim milo za drago i da zahvalim na dočeku koji ste priredili ubogu kiparu." Primivši tople čestitke većine nazočnih, koje je poznavao iz viđenja, pokuša se primaknuti mekanu naslonjaču u koji se nehajno zavalila Zambinella. O, kako mu je srce lupalo kad je primijetio preslatku nožicu u natikačama u kojima su, ako smijem primijetiti, gospođo, ženska stopala nekoć izgledala tako zavodljivo i puteno da ne znam kako su im muškarci mogli odoljeti. Možda su i zategnute bijele čarape sa zelenom šarom, kratke suknje i šiljaste natikače visokih potpetica iz doba Luja XV. donekle pridonijele moralnome opadanju Europe i svećenstva. 
 »Donekle!« markiza će. »Zar niste ništa čitali?« 
 »Zambinella je«, nasmiješim se i nastavim, »drsko prekrižila noge i gornjom klatila, a to je vojvodsko držanje sjajno odgovaralo njezinoj hirovitoj i zamamno mekoputnoj ljepoti. Skinula je kazališnu odoru i odjenula usku košulju u kojoj joj se ocrtavao tanan struk, a široka suknja s obručem i satenska haljina izvezena plavim cvjetovima dodatno su ga isticale. Njedra su joj iskrila od bjeline, a njihova je blaga silno zavodljivo skrivala čipka. Češljala se slično kao gospođa Du Barry, a lice joj ni u sjeni široke kape nije bilo ništa manje ljupko i bjelilo mu je dobro pristajalo. Na prvi ste je pogled morali obožavati. Dražesno se smješkala kiparu. Sarrasine se silno ozlojedio što joj se silom prilika mora obratiti pred svjedocima pa uljudno sjedne do nje i zapodjene razgovor o glazbi hvaleći njezinu čudesnu darovitost; no glas mu je drhtao od ljubavi, bojazni i nade. "Čega se bojite?" Reče mu Vitagliani, najslavniji pjevač u ansamblu. "Ta ovdje se uopće ne morate bojati suparnika". Tenor se nasmiješi bez riječi. Osmijeh se prenese na usne svih sustolnika, a u njihovoj je susretljivosti bilo neke skrivene pakosti koju zaljubljeni muškarac ne bi primijetio. Sarrasine ta velika zvona doživi kao da mu je netko iznenada zario nož u srce. Iako je bio prilično odlučan, a njegovu ljubav ništa nije moglo pokolebati, možda se dotad nije sjetio da je Zambinella takoreći kurtizana i da ne može u isti mah uživati u prečistome milju slatke djevice i u burnom zanosu kojim žena s kazališnih dasaka naplaćuje blaga svoje strasti. Razmisli i pomiri se sa sudbinom. Na stol stiže večera. Sarrasine i Zambinella bez prenemaganja sjednu jedno pokraj drugoga. Umjetnici su se do polovine gozbe više-manje suzdržavali pa je kipar mogao čavrljati s pjevačicom. Ustanovio je da je duhovita i istančana; no bila je nevjerojatno neuka, a pokazalo se da je slaba i praznovjerna. Umna joj je nježnost zrcalila tjelesnu. Kad Vitagliani otvori prvu bocu šampanjca, Sarrasine u susjedinim očima razabere da ju je grdno prestrašio nejaki prasak što ga izaziva oslobađanje plina. Ženstveno biće nehotice protrne, što zaljubljeni umjetnik shvati kao pokazatelj prekomjerne tankoćutnosti. Francuza ta krhkost očara. Zaštitnička je uloga u muškoj ljubavi silno važna! "Neka vam moja snaga služi kao štit!" Nije li ta rečenica utkana u potku svih ljubavnih izjava? Sarrasine je prestrastveno ljubio da bi lijepoj Talijanki nizao laskave riječi pa se kao svi ljubavnici ponašao čas ozbiljno, čas šaljivo, čas skrušeno. Iako je hinio da sluša uzvanike, nije čuo ni riječ jer se potpuno prepustio užitku što joj je blizu, ovlaš joj dodiruje ruku i dvori je. Potajno se kupao u radosti. Razmijenili su nekoliko rječitih pogleda, no čudio se što je Zambinella s njim tako suzdržana. Učinila je prvi korak dodirnuvši mu nogu i vragolasto ga dražila poput slobodne i zaljubljene žene, no kad joj je Sarrasine ispripovijedao dogodovštinu koja je oslikala njegovu prenaglu ćud, iznenada se zagrnula djevojačkom skromnosti. Kad se večera pretvorila u bančenje, sustolnici pod utjecajem  peralte  i  pedra ximénesa  udare u pjesmu. Izvodili su prekrasne duete, kalabreške popijevke, španjolske  seguidille  i napuljske  canzonette . Svima se u očima, srcima i glasu ćutilo pijanstvo. Odjednom ih ponese neki čarobni žar, neka srdačna raskalašenost i talijanska dobroćudnost što ljudima koji znaju samo za pariške skupove, londonske domjenke ili bečke kružooke ništa ne može predočiti. Kroza smijeh, bogohuljenje i zazivanje presvete Djevice i  Bambina,  kao u bici su se rešetali šalama i nježnim riječima. Jedan je legao na počivaljku i zaspao. Neka je djevojka slušala ljubavnu izjavu nesvjesna da prolijeva  jerez  na stolnjak. Zambinella je usred općeg nereda ostala zamišljena, kao da se zgrozila. Odbijala je piće i možda previše jela, no kažu da je kod žena lakomost draž. Sarrasine se divio sramežljivosti svoje drage i ozbiljno razmišljao o budućnosti. »Valjda se želi udati«, u sebi će. Nato se uživi u slasti tog braka. Činilo mu se da mu cijeli život ne bi bio dovoljan da iscrpe izvor sreće koji mu je izbio duboko u duši. Susjed Vitagliani često mu je dotakao piće pa se Sarrasine, iako nije bio posve pijan, oko tri sata ujutro više nije mogao othrvati vlastitoj pomami. U trenutku zanosa zgrabi ženu i utekne u svojevrstan budoar, kamo su iz salona vodila vrata na koja je opetovano svraćao pogled. Talijanka je imala bodež. "Ako mi se približiš", reče, "morat ću ti ga zariti u srce. Idi! Prezreo bi me. U meni si pobudio preveliko poštovanje da ti se ovako prepustim. Ne želim ukaljati osjećaj kojim si me počastio! – Ah, ah!" Sarrasine će. "Strast ne možeš ugušiti ako je razdražuješ. Zar si već tako iskvarena da ti je srce okorjelo pa se ponašaš poput mlade kurtizane koja dodatno draži osjećaje kojima trguje? – No danas je petak", odvrati ona u strahu od nasilnog Francuza. Sarrasine nije bio pobožan pa prasne u smijeh. Zambinella skoči poput mlada srndaća i jurne u dvoranu gdje se pirovalo. Kad je za njom dotrčao Sarrasine, dočeka ga gromoglasan smijeh. Zambinellu ugleda kako onemoćalo leži na počivaljci. Bila je blijeda, a nevjerojatni napor što ga je poduzela kao da ju je posve iscrpio. Makar je Sarrasine slabo znao talijanski, čuo je kako njegova draga Vitaglianiju ispod glasa govori: "Ali ubit će me!" Čudnovati prizor posve zbuni kipara. Dozvao se pameti. Isprva se ukipi, no onda mu se vrati dar govora pa sjedne pokraj drage i stane je uvjeravati da je poštuje. Smogavši snagu da obuzda strast, ženi se očitovao u najvećem zanosu i svoju ljubav oslikao blagom čarobne rječitosti, uslužnog tumača kojemu malo koja žena neće podlegnuti. Kad sustolnike zatekne prvi osvit zore, neka žena predloži da pođu u Frascati. Svi živahno pozdrave zamisao da provedu dan u vili Ludovisi. Vitagliani siđe da unajmi kočije. Sarrasineu se posreći da Zambinellu poveze dvosjedom. Kad su izašli iz Rima, iznenada se ponovno probudi veselje što ga je u svima načas zatomila borba sa snom. Činilo se da su i muškarci i žene navikli na taj neobični život, na neprestane užitke i umjetnički polet što pretvara život u vječno slavlje kojim odjekuje bezbrižan smijeh. Samo se kipareva družica doimala utučenom. "Nije vam dobro?" upita je Sarrasine. "Biste li se radije vratili kući? – Nemam dovoljno snage za ovoliki razvrat", odgovori ona. "Moram se pomno čuvati; no s vama mi je tako divno! Da vas nije bilo, ne bih ostala na večeri; nakon neprospavane noći potpuno izgubim svježinu. – Kako ste osjetljivi!" nastavi Sarrasine i zagleda se u ubave crte lica dražesnoga stvora. "Bančenje mi uništava glas. – Sad smo sami", klikne umjetnik, "i više se ne morate bojati da će mi uzavreti krv pa mi recite da me volite. – Zašto?" odvrati ona. "Čemu? Svidjela sam vam se. No Francuz ste i vaši će se osjećaji ugasiti. O, vi mi ne biste pružili ljubav kakvu ištem. – Kakvu! – Čistu, bez primjesa prostačke strasti. Muškaraca se možda gnušam više nego što mrzim žene. Treba mi utočište u prijateljstvu. Za mene je svijet pustinja. Proklet sam stvor osuđen da razumije sreću, da je osjeti i da za njom žudi, a poput mnogih drugih moram gledati kako mi stalno izmiče. Upamtite, gospare, da vas nisam prevarila. Zabranjujem vam da me volite. Mogla bih vam biti odan prijatelj jer se divim vašoj snazi i ćudi. Treba mi brat i zaštitnik. Budite mi sve to, ali ništa više. – Da vas ne volim!" klikne Sarrasine; "Ta premili anđele, ti si mi život i sreća! – Da vam kažem jednu jedinu riječ, zgroženo biste me odbacili. – Namigušo! Ništa me ne može prestrašiti. Reci da ćeš mi doći glave, da ću za dva mjeseca umrijeti, da sam proklet ako te samo poljubim." Poljubi je unatoč Zambinellinim nastojanjima da se otrgne tom strastvenom cjelovu. "Reci mi da si zloduh, da hoćeš moj imetak, ime i svu moju slavu! Želiš da ne budem kipar? Samo reci. – A kad ne bih bila žena?" stidljivo upita Zambinella srebrnastim i nježnim glasom. "Kakve li šale!" klikne Sarrasine. "Misliš li da možeš prevariti umjetnikovo oko? Nisam li deset dana gutao, proučavao i divio se tvojim divotama? Samo žena može imati tako oblu i mekanu ruku i otmjene crte. Ah, želiš da ti laskam!" Ona se tužno osmjehne i promrmlja: "Kobna ljepota!" Podigne oči prema nebu. U tom joj trenutku pogled poprimi tako snažan i bolan izraz užasa da se Sarrasine lecne. "Gospare Francuze", nastavila je, "zanavijek zaboravite trenutak vlastite ludosti. Cijenim vas; no ljubav od mene nemojte tražiti; taj sam osjećaj u srcu zatrla. Nemam srce!" povikne kroza suze. "Moj je život kazalište u kojem ste me vidjeli, pljesak, glazba i slava na koju su me osudili. Drugi život nemam. Za nekoliko me sati nećete gledati istim očima, žena koju volite bit će mrtva." Kipar ne odgovori. Obuzme ga potmula srdžba i srce mu se stisne. Nije mu preostalo ništa drugo nego da se usplamtjelim i zažarenim očima zagleda u tu osobitu ženu. Taj glas što je odisao klonućem, Zambinellino držanje, ophođenje i kretnje prožete tugom, sjetom i malodušjem u duši su mu preobilno budili strast. Svaka je riječ bola poput ostruge. U tom trenutku stigoše u Frascati. Kad umjetnik dragoj pruži ruku da joj pomogne pri silasku, osjeti kako sva treperi. "Što vam je? Umro bih", klikne kad vidi kako je problijedjela, "ako vam makar nehotice nanosim i najmanju bol. –Zmija!" ona će i pokaže bjeloušku koja je gmizala duž jarka. Bojim se tih odvratnih zvjerčica." Sarrasine jednim udarcem noge bjelouški razmrska glavu. "Odakle vam toliko hrabrosti?" nastavi Zambinella dok je u bjelodanoj jezi promatrala uginuloga gmaza. "E, pa kako sad možete tvrditi da niste žena?" sa smiješkom će umjetnik. Pridruže se društvu i pođoše u šetnju šumom Vile Ludovisi, koja je onomad pripadala kardinalu Cicognari. Zaljubljenom je kiparu jutro prebrzo prošlo, no ispunilo ga je mnoštvo sitnica koje su mu otkrile da je ta mekoputna i mlitava duša kaćiperna, slaba i cifrasta. Iznenadni strahovi, bezrazložne mušice, nagonski nemir, drskost bez povoda, prkos i preslatka tankoćutnost činili su je pravom ženom. Kad se malena skupina radosnih pjevača u neko doba uputila u polje, izdaleka ugleda nekoliko do zuba naoružanih muškaraca, čije odore nisu nimalo ulijevale povjerenje. Na usklik: "Dolaze razbojnici" svi se požure u zaklon zidina oko kardinalove vile. U tom presudnom trenutku Sarrasine prema Zambinellinu blijedu liku primijeti da više nema snage hodati; uzme je u naručje i trkom je ponese dio puta. Kad se primaknuo obližnjem vinogradu, spusti dragu na tlo. 
 "Objasnite mi", reče joj, "kako to da mi se kod vas sviđa i oduševljava me pretjerana slabost, koja bi mi kod bilo koje druge žene bila odvratna i mrska pa bi malne na prvi znak u meni ubila ljubav? O, kako vas volim!" Nastavi. "Sve te mane, strahovi i mušice vašoj duši pridaju neku neodredivu draž." Čini mi se da ne bih trpio neku snažnu ženu, hrabru, jarosnu i strastvenu Sapfu! O, krhki i nježni stvore! Kako bi uopće mogla biti drukčija? Bilo bi nesmisleno da se tvoj anđeoski i slatki glas vinuo iz bilo kojeg drugog tijela. – Ne mogu vam dati nikakvu nadu", ona će. "Prestanite mi tako govoriti jer će vam se rugati. Ne mogu vam zabraniti da dolazite u kazalište, no ako me volite, ili ste mudri, više nećete doći. Slušajte, gospodine", ozbiljnim će glasom. "O, šuti", opijeni će umjetnik. "Zapreke mi u srcu raspiruju ljubav." Zambinella se i nadalje ponašala dražesno i skromno; no umuknula je kao da joj je neka strašna misao otkrila kakvu nesreću. Kad je kucnuo čas povratka u Rim, sjela je u četverosjednu kočiju i kiparu neumoljivo i osorno naredila da se sam vrati dvosjedom. Sarrasine putem odluči oteti Zambinellu. Cijeli je dan kovao planove, a jedan je bio bezumniji od drugoga. Kad je u sumrak izašao da se raspita gdje je palača u kojoj mu živi draga, na kućnome pragu sretne kolegu. "Dragi moj", reče mu ovaj, "Naš me veleposlanik šalje da te večeras pozovem k njemu. Priređuje prekrasan koncert, a kad čuješ da će doći Zambinella… – Zambinella!" klikne Sarrasine, koji se već ime pomamio. "Izluđuje me. – Isti si kao svi", odgovori mu drug. "No ako ste mi ti, Vien, Lautherbourg i Allegrain prijatelji, hoćete li mi poslije proslave pomoći u jednom pothvatu?" upita Sarrasine. – Ne treba valjda ubiti kardinala, ili… – Ne, ne", Sarrasine će. "Ne tražim ništa što čestiti ljudi ne bi mogli izvesti." Kipar je uskoro pribavio sve što mu je trebalo da uspješno provede svoj naum. K veleposlaniku je stigao među posljednjima, ali u putničkoj kočiji koju su vukla četiri krepka konja, a njome je upravljao jedan od najpoduzetnijih  vetturinija  u Rimu. Veleposlanikova je palača bila puna ljudi pa se kipar, kojeg uzvanici nisu poznavali, morao pomučiti da se probije do salona gdje je u tom trenutku pjevala Zambinella. "Zacijelo je iz poštovanja prema okupljenim kardinalima, biskupima i svećenicima odjenula muško odijelo, našušurila kosu, na zatiljku je skupila u punđu i opasala mač?" upita Sarrasine. "Ona? Koja ona?" odvrati stari gospar kojemu se Sarrasine obratio. "Zambinellica. – Zambinellica?" ponovi rimski knez. "Šalite se? Odakle ste? Zar se u Rimu na kazališnu pozornicu ikad popela žena? Ne znate li kakvi stvorovi u Papinskoj državi izvode ženske uloge? Ja sam, gospodine, Zambinelli dao glas. Lakrdijašu sam sve platio, čak i učitelja pjevanja. A tako mi je nezahvalan na usluzi koju sam mu učinio, da više k meni nije htio nogom kročiti. Ako zgrne bogatstvo, sve će meni dugovati." Mogao je knez Chigi govoriti do besvijesti, Sarrasine ga nije slušao. U dušu mu se uvukla strašna istina. Ošinula ga je poput munje. Nepomično je stajao očiju prikovanih na navodnog pjevača. Na Zambinellu je njegov užareni pogled djelovao nekako magnetski jer  musico  naposljetku naglo skrene oči prema Sarrasineu i nebeski mu se glas promijeni. Zadrhta! Okupljenim uzvanicima, koji su mu takoreći pili s usana, nehotice se ote žamor i to ga potpuno rastroji pa sjedne i prekine popijevku. Tada kardinal Cicognara, koji je krajičkom oka vrebao kamo mu štićenik gleda, primijeti Francuza. Prigne se ka jednom od svojih crkvenih pobočnika i valjda upita tko je kipar. Dobivši željeni odgovor, pozorno promotri umjetnika pa nešto zapovjedi nekom svećeniku, koji žurno izađe. Dotle se Zambinella oporavio i ispočetka zapjevao prekinuti komad; no izvede ga loše i odbije bilo što drugo otpjevati, iako su ga naveliko preklinjali. Tada je prvi put do izražaja došla njegova hirovita samovolja po kojoj će poslije biti slavan kao i po darovitosti i golemu bogatstvu, što ga je, kažu, u jednakoj mjeri zaradio ljepotom i glasom. "Žena je", reče Sarrasine misleći da je sam. "Sigurno je riječ o nekoj tajnoj spletki. Kardinal Cicognara vara papu i cijeli Rim!" Čim je izašao iz salona, kipar okupi prijatelje i povede ih u zasjedu u dvorištu palače. Zambinella se kanda malo uspokojio kad se uvjerio da je Sarrasine otišao. Nakon što je lutao salonima poput čovjeka koji traži neprijatelja,  musico  oko ponoći napusti skup. Dok je prolazio kroz vrata palače, spretno ga zgrabe muškarci koji mu rupcem povežu usta i strpaju ga u kočiju što ju je unajmio Sarrasine. Zambinella se sledio od straha i zabio u kut ne usuđujući se ni pomaknuti. Gledao je ravno u strašno lice umjetnika, koji je šutio kao zaliven. Vožnja je kratko trajala. Zambinella u Sarrasineovim rukama uskoro dospije u mračnu i pustu radionicu. Polumrtvi pjevač zasjedne na stolac ne usuđujući se pogledati ženski kip na kojem prepozna crte vlastitog lica. Nije izustio ni riječ, no zubi su mu cvokotali. Oduzeo se od straha. Sarrasine se ushodao velikim koracima. Iznenada stane pred Zambinellu. "Reci mi istinu", upita ga muklim i promijenjenim glasom. "Žena si? Kardinal Cicognara…" Zambinella padne na koljena i odgovori samo oborivši glavu. "Ah, žena si", vrisne pomamni umjetnik; ta ni…" Ne dovrši. "Ne,  taj  ne bi bio tako podao. – Ah, nemojte me ubiti", klikne Zambinella i brizne u plač. "Pristao sam vas prevariti da ugodim prijateljima koji su se htjeli nasmijati. – Nasmijati!" odvrati kipar, a glas mu je pakleno grmio. "Nasmijati, nasmijati! Usudio si se narugati muškoj strasti? Ti? – O, milost!" odvrati Zambinella. – Trebao bih te ubiti!" zaurla Sarrasine i u bijesu izvuče mač. "No", hladno i prijezirno nastavi, "ako ti cijelo biće prerujem bodežom, hoću li naći bilo kakav osjećaj koji bih mogao ugušiti, ili utažiti želju za osvetom? Ti si nitko i ništa. Da si muško ili žensko, ubio bih te! Ali…" Sarrasine zgađeno odmahne pa pritom htio – ne htio okrene glavu i pogleda kip. "I to je tlapnja!", klikne. Zatim se okrene Zambinelli: "Žensko mi je srce bilo utočište, domovina. Imaš li sestre koje ti sliče? Nemaš. Onda, umri! Ali ne, živjet ćeš. Neću li te osuditi na sudbinu goru od smrti ako ti poštedim život? Ne žalim nad vlastitom krvi i životom, nego nad budućnošću i sudbinom svog srca. Tvoja mi je nemoćna ruka srušila sreću. Kakvu ti nadu mogu oteti da ti se osvetim za sve nade koje si mi satro? Unizio si me do sebe.  Ljubiti, biti ljubljen!  Za mene su te riječi sad izgubile svaki smisao kao i tebi. Neprestano ću misliti na ovu zamišljenu ženu dok budem gledao prave." Očajno mahne prema kipu. "Zauvijek će mi u sjećanju živjeti nebeska harpija i zarivati pandže u sve moje muške osjećaje, a svim će drugim ženama udariti biljeg manjkavosti! Čudovište! Ničemu ne možeš podariti život, a zbog tebe na ovome svijetu za me više nema nijedne žene" Sarrasine sjedne preko puta ustrašenog pjevača. Iz suhih mu očiju navru dvije velike suze, poteku mu niz muževne obraze i padnu na tlo: dvije suze gnjeva, dvije gorke i vrele suze. "Nikad više ljubavi! Mrtav sam za svaki užitak, za sve ljudske osjećaje." Na te riječi zgrabi čekić i takvom ga sumanutom silinom zavitla u kip da ga promaši. Pomisli da je uništio spomenik svog ludila pa ponovno isuče mač i zamahne da ubije pjevača. Zambinella je ispuštao prodorne krikove. U tom trenutku uđu tri muškarca i kipar u hipu padne na tri uboda bodežom. "Od kardinala Cicognare", reče jedan od njih. "Kršćanina dostojno dobročinstvo", na izdisaju odgovori Francuz. Mrki poslanici Zambinelli priopće da mu je zaštitnik zabrinut i u zatvorenoj ga kočiji čeka pred vratima da ga odvede čim ga oslobode. 
 »Ali«, meni će gospođa Rochefide, »kakve veze ima ta priča sa starčićem kojeg smo vidjeli kod Lantyja?« 
 »Gospođo, kardinal Cicognara dokopao se Zambinellina kipa i dao ga isklesati u mramoru, a danas je u muzeju Albani. Ondje ga je 1791. našla obitelj Lanty i zamolila Viena da ga preslika. Poslije je portret, na kojem ste dvadesetogodišnjeg Zambinellu vidjeli trenutak nakon što ste ga susreli kao stogodišnjaka, poslužio kao predložak Girodetovu  Endimionu,  a tip ste mu mogli prepoznati u Adonisu. 
 »Ali taj ili ta Zambinella…« 
 »Nije nitko drugi, gospođo, nego Marianinin praujak. Valjda sada slutite zašto gospođa Lanty prikriva izvor imetka koji potječe…« 
 »Dosta!« ona će i zapovjedno digne ruku. 
 Na trenutak utonemo u najdublji muk. 
 »Onda?« rečem joj. 
 »Ah!« usklikne i ustane, te se dugim koracima ushoda sobom. Priđe mi da me pogleda i promijenjenim glasom reče: »Zadugo ste mi ogadili život i strasti. Zar ljudski osjećaji i mimo nakaza ne donose strašna razočaranja? Majke pate jer im djeca zahire ili postanu bezosjećajna. Supruge trpe prijevaru. Ljubavnice ostaju odbačene i napuštene. Prijateljstvo! Zar uopće postoji? Kad ne bih znala da usred životnih oluja mogu ostati nedostupna poput hridi, sutra bih postala bogomoljka. Možda je i kršćanska budućnost puka tlapnja, no bar se rasprši tek nakon smrti. Ostavite me samu.« 
 »Ah!« rekoh joj, »doista znate kažnjavati.« 
 »Zar možda griješim?« 
 »Da«, nekako smiono odgovorim. »Na kraju ove priče, koja je u Italiji prilično dobro poznata, mogu vam prilično zorno pokazati kako je civilizacija danas uznapredovala. Te nesretne stvorove više ondje ne proizvode.« 
 »Pariz je«, ona će, »veoma gostoljubivo tlo. Prigrlit će i sramno stečene i krvave imetke. I zločin i ljaga mogu ovdje naći utočište i sućut; samo se vrlini nigdje ne klanjaju. Da, čistim je dušama domovina u nebesima! Mene nitko neće spoznati! Ponosim se time.« 
 I markiza ostane zamišljena. 
   
 Pariz, studeni 1830. 
 
   
   
 
 
 
 
 [1]  Pustolov nepoznata podrijetla koji je krajem 18. stoljeća postigao velik uspjeh u Parizu i na drugim europskim dvorovima tvrdeći da je otkrio tajnu vječne mladosti i proizvodnje zlata (prev.) 
 
 
 [2]  Sophie Arnould (1740-1802), najslavnija sopranistica svoga vremena, u čijem se salonu okupljao cvijet prosvjetiteljstva (prev.) 
 
 
 
 Nepoznato 
    remek-djelo 
 
 
   
   
   
 À un lord [*] 
 1845. 
 
   
   
 
 
 
 
 [*]  Zagonetnu posvetu  jednomu lordu  kao anagram prezimena Arnould moguće je povezati sa slavnom opernom pjevačicom Sophie Arnould (1744-1803) čije se spominjanje u Balzacovoj filozofskoj pripovijetci  Sarrasine  podudara s temom  Nepoznatog remek-djela.  (prev. prema bilješkama Adriena Goetza u izdanju Honoré de Balzac:  Le Chef-d'oeuvre inconnu et autres nouvelles , Pariz, Gallimard 1994. 
 
 
 Bilješka o autoru 
 Honoré de Balzac  (Tours, 20. V. 1799. - Pariz, 18. VIII. 1850.) je začetnik realizma u francuskoj i europskim književnostima. Premda je autor drama, kazališnih i likovnih kritika, eseja, a djelovao je i kao novinar, Honoré de Balzac je slavu stekao svojim golemim proznim opusom, u prvom redu ciklusom romana i pripovijetki pod zajedničkim naslovom  Ljudska komedija  ( La Comédie humaine ), u kojemu daje široku sliku francuskoga društva svoga doba.  Ljudska komedija  nastaje od 1829. do 1852. godine, te uključuje 91 romana i pripovijetki. 
   
 
   
 Balzac je rođen u gradu Toursu, u građanskoj obitelji, kao najstarije od četvoro djece. Otac Bernard François Balssa, koji potječe iz siromašne i brojne obitelji, popeo se svojom upornošću na društvenoj ljestvici i bio je upravitelj bolnice. Imetak kojega je stekao može zahvaliti kapitalu kojega je u brak donijela Balzacova majka, Anne-Charlotte-Laure Sallambier. Upravo je Balzacov otac promijenio svoje prezime u jedno slično, ali staro plemićko, te mu bez ikakve osnove dodao plemićki prefiks "de", izazvavši time podsmjeh okoline. 
 Honoré je rano djetinjstvo proveo odvojen od roditelja, prve četiri godine o sestri i njemu brinula se dojilja. Njegov je odnos s roditeljima i kasnije bio hladan, što je na njegov razvoj imalo veliki utjecaj. U osmoj godini poslali su ga u strogu oratorijansku gimnaziju u Vendôme, u kojoj je proveo daljnjih sedam godina. O godinama školovanja Balzac kasnije piše u romanu  Louis Lambert  (1832). Otac mu je namjerno, želeći u njemu uzgojiti skromnost i radne navike, slao vrlo malo novca, zbog čega je Honoré često bio predmetom izrugivanja bogatijih vršnjaka. Balzac se zbog toga često neprimjereno ponašao, te je mnogo vremena proveo u svojevrsnoj samici ("alkovu") koja je bila kazna za neposluh, posvetivši se strastvenom čitanju svega što mu je bilo dostupno. 
 Godine 1914. obitelj se seli u Pariz, te Balzac, nakon nekoliko godina privatne poduke, upisuje pravo koje završava 1819. godine. Usporedo sa studijem prava pohađao je predavanja iz književnosti i filozofije na Sorbonni, te slušao brojne ugledne predavače. Tri godine nakon diplome radio je kao vježbenik u bilježničkom uredu Victora Passeza, obiteljskog prijatelja, gdje je pronašao inspiraciju za svoj roman  Bilježnik  (1840). 
 Tih je godina bio nesretan, te je pokušao počiniti samoubojstvo, a obitelj je bila zgrožena njegovom željom da postane pisac. Napisao je tragediju u stihovima  Cromwell  (1820), koja je bila razočarenje. Neki od uglednika i akademika toga doba odgovarali su ga od daljnjih pokušaja pisanja. Zbog toga se okrenuo romanu i prozi, te pisao avanturističke romane koji su izlazili u serijama, popularne kod publike i izdavača toga doba. 
 Rana je djela objavljivao pod pseudonimima, zbog neodobravanja obitelji. Obitelj je zbog lošije materijalne situacije bila prisiljena otići iz Pariza u predgrađe, ali Balzac nastavlja živjeti u gradu u izuzetno skromnim uvjetima i na rubu gladi. Tada se počeo izdržavati pisanjem, te je od 1821-1826. napisao brojne pripovijetke i čak devet romana, često u suradnji s drugim autorima. Neka od tih ranih djela imali su provokativne i šokantne teme, a glavna im je svrha bila – prodaja i zarada, tako da, pisani pod pritiskom, nisu osobito kvalitetni i nikad nisu bila na osobitoj cijeni. No Balzac je jedan od prvih profesionalnih pisaca moderne ere. Premda se tih djela kasnije odrekao, novija kritika i u njima je prepoznala kasnijeg pisca  Ljudske komedije . 
 Krajem 1820-tih okušao se u izdavačkom poslu, na nagovor i uz podršku svoje dvadeset godina starije ljubavnice Laure de Berny. Objavljivao je jeftina izdanja francuskih klasika, uključujući Molièrea i La Fontainea. Taj njegov poduzetnički pokušaj, baš kao i nešto kasniji u tiskarstvu, neslavno je propao i ostavio mu goleme dugove. U njegove neslavne i propale poslovne pokušaje spadaju i rudarenje na Sardiniji, te neostvarena trgovina hrastovinom iz Ukrajine. Cijeli život proveo je u dugovima i bježeći od vjerovnika, često se skrivajući pod lažnim imenima. 
 No otprilike u isto to doba postiže i svoje prve književne uspjehe, esejem  Fiziologija braka  (1829), koji je, premda objavljen pod pseudonimom, baveći se škakljivom temom braka i preljuba izazvao skandal, i političko-povijesnim romanom  Les Chouans  (1829), Balzacovim prvim romanom napisanom po uzoru Waltera Scotta. Postaje popularan kao osoba i kao pisac i biva pozivan u ugledne salone. Podrška u društvenom uspjehu bila mu je vojvotkinja de Abrantès, njegova tadašnja nova ljubavnica. 
 Aktivirao se u politici i počeo raditi i kao novinar, zastupajući konzervativne monarhističke stavove i katoličke vrijednosti, kojima je unatoč kritičnosti prema crkvi ostao vjeran cijeli život – o čemu piše u predgovoru  Ljudskoj komediji , navodeći kako su upravo te vrijednosti "najvažniji element društvenog poretka". 
 Njegova važnija djela iz toga doba - pored spomenutih još i fantastično-bajkoviti roman  Šagrinska koža  (1831), filozofsko-autobiografski roman  Louis Lambert  (1832), i fantastični roman  Séraphîta  (1833), kasnije su svrstana u ciklus  Filozofska djela  ( Études philosophiques ) ciklusa  Ljudska komedija , unatoč romantičarskim temama daljnji su iskorak u pravcu realizma, konačno ga čine uglednim književnikom u Francuskoj, kojega publika čita a izdavači traže. 
 Godine 1832. u Balzacu sazrijeva ideja o davanju panoramskog portreta "svih aspekata društva" u ciklusu romana i pripovijetki. Izvorno je ciklus nazvao  Studija običaja , ali ga je kasnije preimenovao u  Ljudska komedija . Taj ciklus će na koncu obuhvatiti sva djela koja je Balzac izvorno objavio pod pravim imenom. Prvo takvo bila je pripovijetka  El Verdugo  (1830), o tridesetogodišnjaku koji ubija svoga oca (Balzac je tada imao 30 godina!). 
 Nešto kasnije nastaje  Eugénie Grandet  (1833), jedno od njegovih najcjenjenijih djela i prvi njegov bestseler. To je mračna i melankolična priča o tragediji mlade žene iz provincije i njezinom ocu Felixu, tiraninu i škrtcu, koji je najupečatljiviji lik djela, o provincijalnoj skučenosti i pohlepi. Upravo prilikom pisanja ovog romana Balzac je osmislio svoj ciklus  Ljudska komedija , te je  Eugénie Grandet , nakon manjih izmjena imena likova u drugom izdanju, kasnije u njega i uvršten. 
 Balzacov sljedeći veliki uspjeh je roman  Čiča Goriot  (preveden i kao  Otac Goriot ;  Le Père Goriot , 1835.), priča iz  Kralja Leara  o nezahvalnim kćerima prenesena u Pariz 1820-tih godina, s glavnom temom svemoći novca. Taj je roman najvažniji u oblikovanju cijelog ciklusa i prvi pokazuje osnovne karakteristike svih ostalih djela, među kojima su najcjenjenija romani  Izgubljene iluzije ,  Sjaj i bijeda kurtizana ,  Rođak Pons ,  Rođakinja Bette , pripovijetke  Nepoznato remek-djelo  (1831),  Djevojka sa zlatnim očima  (1834), šest pripovijetki koje je 1830. objavio pod naslovom  Prizori iz privatnog života , te šaljive i erotske priče iz skupine  Vrckave priče . 
 Balzac je cijeli život bio u brojnim ljubavnim vezama, često i s više žena istovremeno, da bi se konačno oženio poljskom groficom Ewelinom Hanskom tek 1850, pet mjeseci prije smrti, i nakon 17 godina poznanstva, udvaranja, prijateljstva i ljubavi. Poznanstvo je započelo nakon što je Balzac iz Odese u Rusiji dobio anonimno pismo, potpisano sa "L'Étrangère" (stranac), koje izražava žalost zbog cinizma i negativnog tona njegove  Šagrinske kože . Balzac je u  Gazette de France  objavio plaćeni oglas u kojemu moli svog nepoznatog kritičara da mu se javi i predstavi. Veza je na koncu uspostavljena, par se 1833. godine susreo i upoznao u Švicarskoj, i započeo petnaestogodišnje dopisivanje. Pisma su nakon Balzacove smrti objavljena pod naslovom  Pisma strancu . Grofica Hanska bila je udana za bogatog i znatno starijeg poljskog aristokrata, i živjela je u blizini Kijeva. Nakon grofove smrti 1841, par se dvije godine kasnije susreće u Rusiji, no zbog niza nedaća, pa i careve zabrane, nisu se vjenčali sve do neposredno pred Balzacovu smrt. 
 Umro je 18. kolovoza 1850. godine u dobi od 51 godine, a na dan smrti posjetio ga je njegov prijatelj Victor Hugo. Pokopan je na groblju Père-Lachaise u Parizu, koje se često spominje u njegovim djelima, a pogrebu su nazočili brojni uglednici i pisci, poput Hugoa, Dumasa oca i sina, Gustavea Courbeta. 
   
 * * * 
   
 Balzac je pisao romane, drame, književne i umjetničke kritike, eseje, djelovao kao novinar, te, doduše neuspješno, kao nakladnik i tiskar. Premda je cijeli život bio slaboga zdravlja, mnogo je i marljivo pisao (i po 16 sati dnevno!), te je unatoč činjenici što je umro relativno rano, u 51 godini, iza sebe ostavio golem opus. 
 Kazališna djela nisu bila njegovo područje i čini se da ih je pisao isključivo zbog financija i dugova. Djela su mu povremeno odbijana za prikazivanje, čak i zabranjivana, a ako su postavljana nisu bila osobito uspješna. Međutim, komedija  Mercadet  doživjela je veliki uspjeh 1851. godine kada je neposredno nakon Balzacove smrti postavljena u Parizu. 
 Njegovi romani spadaju u različite žanrove i on nije samo realist: premda su realistički psihološki romani koji se bave suvremenom tematikom iz ciklusa  Ljudska komedija  najbrojniji, napisao je i povijesne ( Les Chouans , 1829), filozofske ( Nepoznato remek-djelo,  1831), fantastične ( Šagrinska koža , 1931), poetske romane ( Ljiljan u dolu , 1836). Tu njegovu sklonost fantastičnom i poetskom osobito ističe novija kritika. 
   
 Naslov Balzacovog najpoznatijeg romanesknog ciklusa  Ljudska komedija  ( La Comédie humaine ) referira se na Danteovu  Božansku komediju . Namjera mu je bila istražiti sve različite ljudske slojeve, klase, i posvetiti se najrazličitijim pojedincima, pripadnicima oba spola svih društvenih skupina. Stvorio je ogromnu i obuhvatnu sliku društva svoga vremena, sa tisućama likova. Likovi njegovih romana poput Rastignaca, Felixa Grandeta ili Vautrina postali su gotovo ikonički arhetipovi. Ciklus opisuje francusko društvo u periodu Restauracije i Srpanjske monarhije (1815-1848), odnosno društva nakon Revolucije i Napoleona, kojim po Balzacovim konzervativnim shvaćanjima nakon nestanka "časnog" predrevolucionarnog "starog režima", u novom društvu kojim dominira građanstvo vlada samo jedna glavna sila - novac. 
 Ciklus obuhvaća 91 dovršeno djelo i 46 nedovršenih djela (od kojih za neke postoji samo naslov), podijeljene u tri glavne skupine djelâ,  Studije običaja ,  Filozofske studije  i  Analitičke studije , od kojih se prva dijeli na šest tematskih podskupina ( Prizori iz privatnog života, Prizori iz provincijskog života, Prizori iz pariškog života, Prizori iz političkog života, Prizori iz vojnog života, Prizori iz seoskog života ). 
 Ideja o ciklusu razvijala se kod Balzaca postupno, od početka 1830-tih. Naziv  Ljudska komedija  Balzac je svome izdavaču prvi put spomenuo 1839. godine u jednom pismu, da bi konačno 1842. godine započeo s objavljivanjem romana u sklopu ciklusa, napisavši i predgovor u kojemu pojašnjava svoja glavna načela. U tom "Avant-proposu" Balzac opisuje svoju namjeru istraživanja "društvenih vrsta" na isti način na koji prirodnjak istražuje "zoološke vrste", a sebe, autora, opisuje kao "tajnika" koji prenosi "povijest" društva, ali povijest "običaja" (franc.  moeurs ). 
 Pored najpoznatijeg  Čiče Goriota , od drugih djela iz  Ljudske komedije  ističu se i osobito cijene dvotomni roman  Izgubljene iluzije  ( Illusions Perdues , 1843) i  Sjaj i bijeda kurtizana  ( Splendeurs et Misères des courtisanes , 1847). Oba romana bave se istim likom, Lucienom de Rubempréom, likom koji nalikuje Rastignacu iz  Čiče Goriota , mladim pjesnikom i novinarom iz provincije žednim slave, koji se bori za probitak i uspon na društvenoj ljestvici, te njegovom propašću zbog beskrupuloznosti i društvenih proturječnosti. Balzac je kritičan i satiričan i prema provinciji i prema metropoli, i prema građanstvu i prema aristokraciji. 
 Romani  Rođak Pons  (1847) i  Rođakinja Bette  (1848), dva romana svrstana pod zajednički naslov  Loši odnosi  u svojevrstan romaneskni diptih, bave se disfunkcionalnim odnosom, jedan iz muškog a drugi iz ženskog aspekta, gdje se osobito ovaj drugi smatra najavom naturalizma zbog motiva seksualnosti i homoseksualnosti. 
 Karakteristično za  Ljudsku komediju  je da se isti likovi pojavljuju u više romana, ponekad i u glavnim ulogama. Eugène de Rastignac, jedan od glavnih likova  Čiče Goriota , pojavljuje se u epizodnim ulogama u čak 28 drugih djela. Vautrin, lik odbjeglog robijaša iz istog romana, koji je inspiriran sudbinom stvarne osobe iz onodobne Francuske, pojavljuje se i u  Izgubljenim iluzijama  i  Sjaju i bijedi kurtizana , gdje se pojavljuje pod drugim lažnim imenom, Abbé Carlos Herrera. Novinar i pjesnik Lucien de Rubempré je glavni lik oba zadnja spomenuta romana. Sličnih primjera, pogotovo što se tiče epizodnih likova, ima mnogo. 
 Romani iz ciklusa  Ljudska komedija  preslikavaju ekonomske, socijalne, političke i kulturne uvjete toga doba, što se do Balzaca i Stendhala smatralo temom nedostojnom lijepe književnosti. Ovim ciklusom, prikazujući suvremeni život, dajući sveobuhvatnu sliku društva, psihologiju likova, Balzac je začetnik, ali i jedan od najistaknutijih predstavnika realizma (iako će taj pojam u uporabu ući tek nakon njegove smrti). S druge strane, karakteristike romantizma također su izrazito prisutne u njegovim djelima, sa melodramatičnim fabulama i neočekivanim obratima, ljubavnim i inim strastima. Svestrani Balzac je osobito u svojim romanima iz ciklusa "filozofskih djela" dotakao misticizma i ezoterije, a smatra ga se i začetnikom fantastičnog pripovijedanja. 
 Balzaca karakteriziraju detalji: precizni, često i obuhvatni opisi interijera, odjeće, stvari, pejzaža, grada (osobito Pariza, koji je zapravo svojevrsni "glavni lik"  Ljudske komedije ), koji su često rezultat autorovih istraživanja i putovanja. Njegovi likovi su, uvjetno rečeno, "stvarni ljudi" (često se temelje na stvarnim osobama), sa svojim manama i vrlinama, nikad crno-bijeli. Istovremeno, i to vrlo uspjelo, predstavljaju društvene tipove Balzacovog doba. 
 Balzacov značaj i utjecaj u cijeloj francuskoj i svjetskoj književnosti koja slijedi je izuzetan: izravan je uzor brojnim francuskim romanopiscima kao što su Gustave Flaubert, Emile Zola, André Gide ili Marcel Proust, te brojnim europskim realistima. Flaubert je osobito isticao značaj utjecaja Balzaca na njegovo djelo, rekavši jednom o Balzacovom stilu u šali: "Kakav bi to čovjek bio da je samo znao pisati!" Balzacov roman  Ljiljan u dolu  inspiracija je Flaubertovog  Sentimentalnog odgoja , a  Žena od trideset godina  za  Gospođu Bovary . Rana Balzacova priča  Jedan sat mog života  (1822) poticaj je Proustu za njegovo remek-djelo, romaneskni ciklus  U traganju za izgubljenim vremenom . Snažno je utjecao na hrvatske realiste, osobito na Ksavera Šandora Gjalskog, Antu Kovačića i Vjenceslava Novaka ("hrvatskog Balzaca"). 
   
 * * * 
   
 Balzacova novela  Sarrasine  objavljena je 1830. godine u časopisu  Revue de Paris , u kojoj se tematizira umjetnost, stvaranje i žrtva, kasnije je postala dio ciklusa  Ljudska komedija , svrstana u  Prizore iz pariškog života . Okvir priče smješten je u visoko pariško društvo, na zabavu bogate obitelji Lanty, unutar kojega se pripovijeda priča o kiparu Sarrasineu koji se u Italiji zaljubljuje u opernu pjevačicu Zambinellu, zapravo kastrata. 
 Pripovijetki nije pridavana značajnija pozornost dok je nije ponovno otkrio slavni francuski teoretičar književnosti Roland Barthes: jedno od najpoznatijih djela poststrukturalističke književne teorije  S/Z , detaljna je analiza ove Balzacove priče. 
   
 Pripovijetka  Nepoznato remek-djelo  (Le Chef-d’œuvre inconnu) iz 1831. godine također je naknadno uvrštena u  Ljudsku komediju , pod  Filozofske studije . Priča je filozofska refleksija o umjetnosti, ovdje o slikarstvu, i granicama genijalnosti i ludila. Svojim neobičnim završetkom, otkrivanjem remek-djela na kojemu slavni slikar Frenhofer radi deset godina i ne može ga završiti, priča je, pojavom novih slikarskih pravaca poput impresionizma i apstraktne umjetnosti, dobila posve novu dimenziju. Cezanne je tako navodno izjavio: "Frenhofer, c'est moi!" Stotinjak godina nakon nastanka priča je fascinirala i Picassa, nakon što je jedan pariški galerist od njega naručio ilustracije za novo izdanje priče. Picasso je nekoliko godina kasnije unajmio atelje upravo na adresi u Ulici Grands-Augustin gdje se  Nepoznato remek-djelo  zbiva, te tamo 1937. godine naslikao svoju slavnu  Guernicu . 
 
 Impressum 
 Nakladnik: 
 Bulaja naklada d.o.o. 
    Radnički dol 8 
    10000 Zagreb 
 tel.:  01/4822154 
 info@bulaja.com 
 www.bulaja.com 
   
 Prevela:  Vlatka Valentić 
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
 Autorska prava za prijevod Vlatke Valentić, kao i sva autorska prava na opremu knjige (rječnik, napomene, bilješka o piscu...) su pridržana. 
   
 Ova elektronička knjiga objavljena je uz potporu Ministarstva kulture Republike Hrvatske. 
   
 
   
 ISBN:  978-953-328-124-7 
   
 © 2015. Bulaja naklada d.o.o. 
 Za prijevod: © Vlatka Valentić 
 
 
 I. 
    Gillette 
 Hladnog prosinačkog jutra krajem godine 1612. neki je mladić u odijelu koje se doimalo veoma oskudnim šetkao pred vratima kuće u Ulici Grands-Augustins u Parizu. Nakon što je poduže koračao ulicom kolebajući se poput ljubavnika koji se ne usuđuje pojaviti kod svoje prve milosnice ma kako radodajna bila, naposljetku ipak prijeđe prag dotičnih vrata i upita je li meštar François Porbus kod kuće. Dobivši potvrdan odgovor od starice koja je mela neku prizemnu prostoriju, mladić se polako popne stubama zastajkujući na svakom koraku poput kakva novopečena dvorjanina koji strepi kako će ga kralj primiti. Dospjevši na vrh zavojitog stubišta, na trenutak zastane na odmorištu ne znajući bi li se mašio groteskne alke što je resila vrata atelijera gdje zacijelo radi slikar Henrika IV. kojeg je Marija de' Medici zapostavila radi Rubensa. Mladić je osjećao ono duboko uzbuđenje kojim su jamačno ustreptala srca svih velikih umjetnika kad bi se u jeku mladosti i ljubavi prema umjetnosti našli pred kakvim genijalnim čovjekom ili remek-djelom. U svim ljudskim osjećajima isprva cvate plemenit ushit koji zatim redovito postupno vene dok od sreće ne ostane samo uspomena, a od slave laž. Među našim krhkim osjećajima ljubavi najviše sliči mlada strast umjetnika koji prvi put kuša slatku muku suđene mu slave i nesreće, strast puna smjelosti i bojažljivosti, neodređenih uvjerenja i neizbježnih obeshrabrenja. Tko kao darovit mladac mršave lisnice nije grozničavo drhtao kročivši pred majstora, zauvijek će mu u srcu nedostajati neka struna, a u radu neki nedokučivi potez kista, tankoćutnost i svojevrsna poezija. Neki samodopadni razmetljivci možda prerano povjeruju u svijetlu budućnost, no samo budale misle da ti ljudi imaju duha. Pa ako je stoga darovitost razmjerna toj prvotnoj bojažljivosti, neodredivoj stidljivosti koju ljudi rođeni za slavu katkad izgube baveći se svojim umijećem kao što je ljupke žene gube u očijukavu prenemaganju, činilo se da mladi neznanac doista nešto vrijedi. Sumnja jenjava kad pobjede prijeđu u naviku, a možda je stidljivost oblik sumnje. 
 Sirotog je novajliju opterećivala bijeda, a sada ga iznenadi vlastita preuzetnost, pa ne bi ni ušao u odaje slikara kojemu dugujemo sjajni portret Henrika IV. da mu slučaj nije poslao neobičnu pomoć. Uza stube se penjao neki starac. Na osnovi njegova osebujna odijela, raskošna čipkana ovratnika i nadmoćno samouvjerena koraka mladić zaključi da je riječ o slikarevu zaštitniku, ili pak prijatelju. Uzmakne na odmorištu da ga propusti pa ga znatiželjno promotri u nadi da će prepoznati umjetničku dobrodušnost ili ljubiteljima umjetnosti svojstvenu susretljivost, no to je lice imalo đavolsku crtu i prije svega  ono nešto  što mami umjetnike. Zamislite ispupčenu i kvrgavu ćelu što se nadvila nad malen i spljošten nos kojemu se vršak naprćio poput Rabelaisova ili Sokratova, podrugljiva i naborana usta, kratku bradu što ponosno strši obrasla u sijedu, šiljasto potkresanu bradicu, te morskozelene oči koje su godine prividno zamutile, iako zjenice istaknute na sedefastoj bjeloočnici u jeku gnjeva ili zanosa jamačno bacaju magnetske poglede. Lice se inače silno smežuralo od staračke izmoždenosti, a još više od misli što jednako podrivaju i dušu i tijelo. Oči su ostale bez trepavica, a iznad izbočenih su se arkada jedva nazirali tragovi obrva. Nasadite tu glavu na tanko i slabunjavo tijelo, okružite je blistavobijelom čipkom istanjenom poput rezača za ribu, preko starčeva crna prsluka prebacite težak zlatni lanac i dobit ćete približnu sliku tog lika koji je na slabom stubišnom svjetlu poprimio nestvarnu boju. Rekli biste da kakvo Rembrandtovo platno bez okvira nečujno kroči kroz mračno ozračje koje je postalo zaštitnim znakom velikoga slikara. Mladiću dobaci duboko oštrouman pogled, triput pokuca na vrata i boležljivu četrdesetogodišnjaku koji otvori reče: »Dobar dan, meštre.« 
 Porbus se smjerno nakloni i propusti mladića misleći da ga je doveo starac ne obazirući se na nj i zato što je novajlija ostao opčinjen kao zacijelo svi rođeni slikari pred prvim atelijerom koji u životu vide, a gdje se otkrivaju neki od temeljnih slikarskih postupaka. Atelijer meštra Porbusa osvjetljavalo je stropno okno. Danje svjetlo upereno u platno koje je nosilo tek tri-četiri poteza kredom nije dopiralo do mračnih dubina u kutovima goleme prostorije; no u toj je rumenoj sjeni nekoliko zalutalih odbljesaka zažarilo srebrnasta prsa oklopa njemačkog plaćenika koji je visio na zidu, oštrom brazdom svjetla isprugalo izrezbareni i ulašteni vijenac starinskoga kredenca prepuna rijetka posuđa, te blještavo istočkalo zrnato tkanje starih zastora od zlatnog brokata prebačenih u širokim, krivudavim naborima za slikarev predložak. Police i konzole načičkali su anatomski gipsani odljevi, te fragmenti i torza antičkih božica koja su zaljubljeno uglačali poljupci minulih stoljeća. Zidove su od poda do stropa prekrivale bezbrojne skice, studije u tri krede, sangvini ili peru. Među kutijama za boje, bočicama ulja i terpentina te prevrnutim klupicama ostao je tek uzan puteljak do svjetlokruga što ga je bacao stropni prozor obasjavajući Porbusovo blijedo lice i bjelokosnu lubanju čudnovata čovjeka. Mladića ubrzo potpuno zaokupi slika koja je u ono doba nemira i prevrata već postala slavna pa je do nje hodočastila šačica ustrajnika zahvaljujući kojima umjetnički polet živi i kad nastupe teški dani. Ta je lijepa slika prikazivala  Mariju Egipćanku  kako se nakanjuje platiti brodsku popudbinu. Remek-djelo je bilo namijenjeno Mariji de'Medici, koja ga je prodala zapavši u bijedu. 
 – Tvoja mi se svetica sviđa – reče starac Porbusu – i platio bih ti je deset zlatnih škuda više nego kraljica. No da se s njom nadmećem?...Vraga! 
 – Dobra vam je? 
 – He, he! – starac će – Pa i jest i nije. Ženska ti nije loše građena, ali nije ni živa. Svi vi mislite da ste obavili svoje kad točno narišete lik i svaku stvar dovedete na mjesto prema zakonima anatomije. Obrub ispunjavate bojom puti koju ste prethodno pripremili na paleti i pazite da vam jedna strana bude tamnija nego druga. A budući da s vremena na vrijeme bacite pogled na golu ženu koja stoji na stolu, vjerujete da preslikavate prirodu, umišljate da ste slikari i da ste se domogli tajne Božjeg stvaranja!... Pih! Da bi bio velik pjesnik, nije ti dovoljno temeljito poznavanje gramatike i besprijekoran jezik! Pogledaj svoju sveticu, Porbuse. Na prvi nam je pogled krasna, no odmah potom primjećujemo da se prilijepila na pozadinu platna i da je ne možemo obići. Riječ je o obrisu koji ima samo jedno lice, o izrezanu liku koji se ne bi mogao okrenuti ili promijeniti položaj. Ne osjećam da između te ruke i zaleđa struji zrak; nedostaju prostor i dubina. U perspektivi je sve ispravno, točno se pridržava pravila zračnog udaljavanja, no unatoč tim hvalevrijednim naporima ne mogu povjerovati da ovo lijepo tijelo pokreće topli dah života. Da položim ruku na čvrsto zaobljeno poprsje, čini mi se da bi bilo mramorno hladno. Ne, prijatelju, pod ovom bjelokosnom kožom ne kola krv, a grimizna rosa života ne nadima tanahne žile što se mrežasto prepliću pod providnim jantarom sljepoočnica i prsa. Ovo je mjesto ustreptalo, no ono je nepomično. U svakoj se pojedinosti bore život i smrt: ovdje je žena, ondje kip, a malo dalje truplo. Ostvarenje ti je nepotpuno. Svom si najmilijem djelu uspio udahnuti tek dio vlastite duše. Prometejeva ti se baklja u rukama opetovano gasila, a do mnogih mjesta na slici nije ni dopro nebeski plam. 
 – No zašto, mili meštre? – smjerno će Porbus starcu dok je mladić jedva susprezao silnu želju da ga udari. 
 – Ah! Evo u čemu je stvar – reče starčić. – Neodlučno si se kolebao između dva sustava, između crteža i boje, između pomnjive hladnokrvnosti, točne ukočenosti starih njemačkih majstora i blještave žestine, radosnoga obilja talijanskih slikara. Istodobno si htio oponašati Hansa Holbeina i Ticijana, Albrechta Dürera i Paola Veronesea. Velebna težnja, nema što! No što se dogodilo? Nisi dobio ni strogu draž krutosti, ni opsjenarske čarolije  chiaroscura . Kao kad rastaljena bronca prsne kroz preslabi kalup, Ticijanova bogata i blistava boja ovdje probija slabašni oris Albrechta Dürera u koji si je pretočio. Drugdje se pak obrub odupro i obuzdao veličanstvenu bujicu venecijanske palete. Lik ti nije ni savršeno nacrtan ni savršeno naslikan, te mu se posvuda očituju tragovi te nesretne neodlučnosti. Ako nisi osjećao da je žar tvoga genija dovoljno snažan da stopi te dvije suparničke škole, trebao si se otvoreno odlučiti za jednu ili za drugu pa bi postigao jedinstvo koje hini jedan od mogućih vidova života. Istini si vjeran samo u međuprostorima, orisi su ti lažni, ne ovijaju se i u pozadini ne obećavaju ništa. Istine ima ovdje – reče starac pokazujući svetičina prsa. – Pa ovdje – nastavi upirući u točku gdje na slici završava rame. – No ovdje je – reče vrativši se na sredinu poprsja – sve lažno. Nemojmo ništa raščlanjivati, samo ćeš pasti u očaj. 
 Starac sjedne na stolčić, podboči glavu rukama i ušuti. 
 – No meštre – reče mu Porbus – ja sam to poprsje pomno proučio na golu tijelu. Imamo nesreću da se u prirodi nešto može doimati stvarnim, a na platnu postaje nevjerojatno... 
 – Nije zadaća umjetnosti da prirodu preslika, nego da je izrazi! Nisi bijedan prepisivač, nego pjesnik! – gorljivo klikne starac prekinuvši Porbusa bezobzirnim pokretom ruke. Inače bi kipar u svom radu dosegnuo vrhunac oblikovavši ženu! Pokušaj oblikovati ruku svoje ljubavnice i položi je preda se: dobit ćeš strašno truplo koje joj nimalo ne sliči pa ćeš se morati poslužiti dlijetom čovjeka koji je neće doslovno preslikati, ali će prikazati pokret i život. Trebamo uhvatiti duh, dušu i narav stvari i bića. Učinci! Ta u životu su učinci puka stvar slučaja, a ne bit. Ruka, kad sam već uzeo taj primjer, nije samo dio tijela, nego izražava i nastavlja misao koju treba dokučiti i prenijeti. Ni slikar, ni pjesnik, ni kipar ne smiju učinak odvajati od uzroka jer se oni neraskidivo prepliću! Upravo se oko toga vodi prava borba. Mnogi slikari nagonski odnesu pobjedu pa tog pitanja u umjetnosti uopće nisu svjesni. Crtate ženu, a ne vidite je. Tako ne možete proniknuti u arkanu prirode. Ruka vam bez razmišljanja ponavlja predložak koji ste preslikali od učitelja. Ne ponirete dovoljno duboko u srž oblika i nemate dovoljno ljubavi i upornosti da biste ga slijedili na svim krivudanjima i iskoracima. Ljepota je neumoljiva i zahtjevna: tako je nećete dokučiti. Treba čekati pravo vrijeme, vrebati je, zgrabiti i čvrsto obujmiti ne biste li je prisilili na predaju. Oblik je mnogo neuhvatljiviji i gipkiji Protej od Proteja iz priče: tek ga nakon dugih borbi možemo prisiliti da se pokaže u svom pravom liku. A vi se pak zadovoljavate prvom pojavom u kojoj vam se ukaže, ili u najboljem slučaju drugom ili trećom: borci pobjednici tako ne postupaju! Ti nepobijeđeni slikari ne podliježu varkama, nego ustraju dok prirodu ne prisile da im se pokaže gola-golcata i u svojoj pravoj ćudi. Tako je radio Rafael – reče starac skinuvši crnu baršunastu kapu ne bi li izrazio poštovanje koje je kralj umjetnosti u njemu budio. – Daleko je iznad svih jer se kod njega čini da unutarnji smisao želi razbiti formu. U njegovim je likovima forma isto što i kod nas: sredstvo za izražavanje ideja, osjeta, neizmjerne poezije. Svaki je lik svijet za sebe, portret čiji se predložak ukazao u uzvišenoj viziji: okupalo ga je svjetlo, pokazao unutarnji glas i ogolio božanski prst koji u cijelom dotadašnjem životu otkriva izvore izražajnosti. Vi svojim ženama tkate krasne oprave od puti i zastore od kose, no gdje je krv koja rađa spokoj ili strast te izaziva osobite učinke? Tvoja je svetica tamnoputa žena, no ovo je plavojčino, siroti moj Porbuse! Vaši su likovi blijede obojene sablasti s kojima nam paradirate pred očima i to nazivate slikarstvom i umjetnosti. Stvorili ste nešto što više sliči ženi nego kući pa mislite da ste došli do cilja, te ponosni da uz likove više ne morate dopisivati  currus venustas  ili  pulcher homo  kao prvi slikari zamišljate da ste sjajni umjetnici! Ha! Ha! Niste ni blizu, druškani. Trebat ćete potrošiti još mnogo krede i islikati mnoga platna prije nego što uspijete. Nema dvojbe da žena ovako drži glavu i pridržava suknju, da ovako obori i orosi oči kad se krotko miri sa sudbinom, te da joj nad obrazima ovako lebdi treperava sjena trepavica! To i jest i nije to. Što nedostaje? Sitnica, no ta je sitnica sve. Imate privid života, no ne dajete njegovo preobilje koje se prelijeva, onu nepoznanicu koja je možda duša i magličasto lebdi nad tjelesnom ovojnicom, a to je na kraju krajeva cvijet života koji su na prepad ubrali Ticijan i Rafael. Kad bismo krajnju točku do koje ste stigli uzeli kao polazište, možda bismo doista dobili vrsno slikarstvo, no vi se prebrzo umorite. Svjetina vam se divi, a pravi znalac smješka. O, Mabuse! O, učitelju moj! – doda ta neobična spodoba. – Kradljivac si, odnio si nam život! – No ako to zanemarimo – nastavi – ovo platno vrijedi više od slika onog nevaljalca Rubensa i njegovih rumenilom posutih gomila flamanskog mesa, pljuskova riđih kosa i kričavih boja. Vi bar ovdje imate boju, osjećaj i crtež, tri najbitnije sastavnice umjetnosti. 
 – Ali ova je svetica prekrasna, dobri čovječe! – glasno uzvikne mladić trgnuvši se iz duboka sanjarenja. Likovi svetice i lađara odaju istančane pobude kakve kod talijanskih slikara nećete naći. Ne znam ni jednoga koji bi dočarao lađarevu neodlučnost. 
 – Je li ovaj dječak vaš? – upita Porbus starca. 
 – Jao! Oprostite mi na smjelosti, meštre – crveneći odgovori novajlija. Nepoznat sam, no na svoju ruku pomalo slikam i tek sam nedavno stigao u ovaj grad, izvor svih znanja. 
 – Na posao! – reče mu Porbus pruživši mu crvenu kredu i list papira. 
 Neznanac precrta Mariju u nekoliko okretnih poteza. 
 – Ah! Ah! – uzvikne starac. – Kako se zovete? 
 Mladić se potpiše kao  Nicolas Poussin. 
 – Za početnika nije loše – reče neobična spodoba koja je tako ludo govorila. Vidim da pred tobom možemo razgovarati o slikarstvu. Ne zamjeram ti što si se divio Porbusovoj svetici. Svi je smatraju remek-djelom i samo upućeni u najtajnije arkane umjetnosti mogu otkriti u čemu su joj mane. No budući da si dostojan pouke i da si je u stanju shvatiti, pokazat ću ti kako malo nedostaje da ovo djelo bude savršeno. Pretvori se u oči i uši jer možda nikad više nećeš dobiti priliku za ovakvu školu. Paletu, Porbuse! 
 Porbus ode po paletu i kistove. Starčić grčevitim i odrješitim pokretom zasuče rukave, te provuče palac kroz šaroliku paletu punu boja koju mu je pružio Porbus. Iz ruku mu takoreći otme šaku kičica raznih veličina, a šiljasto potkresana bradica iznenada zadrhti od zloslutna naprezanja koje je odavalo da ga izjeda zanesenjačka mašta. Bogato umačući kist u boju, gunđao je kroza zube. – Ove tonove možeš slobodno baciti kroz prozor zajedno s onim tko ih je smiješao. Gnusno su sirovi i lažni. Kako ovime možeš slikati? – Zatim u grozničavoj hitnji stade uranjati vršak kičice u različite nakupine boja tako da bi katkad brže preletio cijelu ljestvicu nego kad katedralski orguljaš prebire tipke za uskršnji  O Filii . 
 Porbus i Poussin nepomično su stajali svaki sa svoje strane platna najstrastvenije se udubivši u promatranje. 
 – Vidiš li, mladiću – govorio je starac ne okrećući se – vidiš li kako je s pomoću tri-četiri poteza i tračka plavičaste ocakline mogao prostrujati zrak oko glave sirote svetice koju je ovo teško ozračje zacijelo gušilo i sputavalo? Pogledaj kako se zastor sada vijori pa nam je jasno da ga zadiže lahor! Nekoć se doimao poput pribadačama razapeta uškrobljena platna. Primjećuješ li kako satenski sjaj koji sam joj netom nanio na prsa vjerno dočarava tustu mekoću djevojačke puti, te kako crvenkastosmeđa i oker pomiješani zagrijavaju sivu hladnoću ove velike sjene u kojoj se krv ledila umjesto da kola. Mladiću, mladiću, pokazujem ti stvari koje te nijedan učitelj ne bi mogao naučiti. Samo je Mabuse znao tajnu kako liku udahnuti život. Mabuse je imao jednog jedinog učenika, a to sam ja. Ja pak nisam imao nijednoga, a star sam! Dovoljno si pametan da iz mojih natuknica odgonetneš sve ostalo. 
 Sveudilj govoreći, čudni starac nije preskočio nijedan djelić platna: dva poteza kistom ovdje, jedan ondje, a svaki tako primjeren da se činilo kako stvara novu sliku, ali sliku prožetu svjetlom. Radio je s tako strastvenim žarom da su mu na golu tjemenu izbili svjetlucavi grašci znoja. Napredovao je tako brzo, tako nestrpljivim i isprekidanim pokretima, da se mladom Poussinu činilo kako u tijelu te čudnovate spodobe živi zloduh koji joj pokreće ruke i čarobno im upravlja protiv čovjekove volje: natprirodni sjaj u očima i grčenje kao da se nečemu opire tom su dojmu pružali privid istine koji je zacijelo raspirio mladu maštu. Pritom je govorio – Paf, paf, paf! Evo kako treba namazati, mladiću! Samo tako, sitni potezi, dajte da zažarim taj ledeni ton! Hajde! Pam, pam, pam! – govorio je podgrijavajući dijelove kojima je zamjerio beživotnost. U nekoliko je premaza uklonio razlike u naravi i uspostavio jedinstvo tona koje traži vatrena Egipćanka. 
 – Vidiš, dječače, samo je posljednji potez kistom važan. Porbus ih je povukao stotinu, a ja samo jedan. Nitko nas neće cijeniti zbog onog što ostaje ispod. Dobro to upamti! 
 Zloduh naposljetku stane, okrene se prema Porbusu i Poussinu koji su zadivljeno zanijemili i reče. – Iako još nije ravno mojoj Catherine Lescault, ovakvo bi djelo moglo nositi njezino ime. Da, potpisao bih ga – doda ustavši da uzme zrcalo u kojem ga promotri. – A sada pođimo na ručak – reče. – Obojicu vas pozivam u svoj stan. Imam dimljenu šunku i dobro vino! He, he! Unatoč teškim vremenima, razgovarat ćemo o slikarstvu. Jači smo. Ovaj mladac obećava – doda lupnuvši Nicolasa Poussina po ramenu. 
 Uočivši Normandijčevu ubogu kapu, iz pojasa izvuče kožnatu kesu, tutne ruku u nju, izvadi dva zlatnika i pokaže mu ih. – Kupujem tvoj crtež – reče. 
 – Uzmi – Poussinu će Porbus vidjevši da je zadrhtao i porumenio od stida jer ga je krasio ponos siromaha. – Samo uzmi, taj u novčarki ima za dva kraljevska otkupa! 
 Sva trojica napuste atelijer i čavrljajući o umjetnosti otpute se do krasne drvene kuće smještene nedaleko od Mosta Saint-Michel. Poussina oduševe ukrasi, alka na vratima, prozorski okviri i arabeske. Nadobudni se slikar u času nađe u prizemnoj prostoriji pred bogatim ognjištem i za stolom prepunim zamamnih jela, a nečuvena ga je sreća dovela u društvo dvojice krajnje dobronamjernih velikih umjetnika. 
 – Mladiću – reče mu Porbus primijetivši kako zabezeknuto promatra neku sliku – nemojte previše gledati ovu sliku, bacit će vas u očaj. 
 Riječ je bila o  Adamu  kojeg je Mabuse naslikao ne bi li se izvukao iz zatvora, odakle ga vjerovnici dugo nisu puštali. Lik se doista doimao tako upečatljivo stvarnim da je Nicolas Poussin u tom trenutku počeo shvaćati pravi smisao starčevih nesuvislih riječi. Ovaj je pak sliku gledao zadovoljno, ali ne i ushićeno, kao da želi reći: »Ja mogu bolje!« 
 – Ima tu života – reče. – Ovdje je moj siroti učitelj nadmašio samoga sebe. No u pozadini platna nedostaje još malo istine. Čovjek je doista živ, ustaje i prići će nam. No nema uzduha, neba i vjetra koje dišemo, vidimo i osjećamo. I na slici je običan čovjek! No jedini čovjek koji je izašao ravno iz Božjih ruku trebao bi imati nešto božansko, a nema. Mabuse je to i sam ogorčeno znao reći kad ne bi bio pijan. 
 Poussin je nelagodno i radoznalo naizmjence pogledavao starca i Porbusa. Primakne se potonjem da ga upita za domaćinovo ime, no slikar tajnovito položi prst na usta i pa mladić, iako silno znatiželjan, odšuti u nadi da će prije ili poslije kroz razgovor pogoditi ime svog domaćina o čijem je bogatstvu i darovitosti dovoljno svjedočilo poštovanje koje mu je odavao Porbus, kao i divote što ih je u odaji nagomilao. 
 Ugledavši prekrasan ženski portret na tamnoj hrastovoj oplati, Poussin klikne: – Kakav lijep Giorgione! 
 – Nije! – odgovori starac. – Pred vama je jedna od mojih prvih mazarija. 
 – Boga ti Božjega! Znači da sam došao k samome bogu slikarstva – bezazleno će Poussin. 
 Starac se nasmiješi poput čovjeka koji se na tu pohvalu odavno naviknuo. 
 – Meštre Frenhofer! – reče Porbus – biste li za me naručili malo svoga krasnog rajnskog vina? 
 – Dvije bačve – odgovori starac. – Jednu da ti se odužim za užitak koji mi je jutros pružio pogled na tvoju lijepu grešnicu, a drugu kao prijateljski dar. 
 – Ah, da bar ne pobolijevam – nastavi Porbus – i da mi pristanete pokazati svoju  ljepoticu,  uspio bih naslikati sliku koja bi imala visinu, širinu i dubinu te likove u prirodnoj veličini. 
 – Da vam pokažem svoje djelo? – uzbuđeno klikne starac. – Ne, još ga moram usavršavati. Jučer mi se predvečer učinilo da sam dovršio. Činilo mi se da su joj oči vlažne, put joj je treperila. Uvojci su joj se zatresli. Disala je! Iako sam otkrio kako na plošnu platnu mogu ostvariti prirodnu reljefnost i zaobljenost, jutros sam na danjem svjetlu ustanovio da sam pogriješio. Ah! Na putu do tog sjajnog postignuća temeljito sam proučio velike majstore kolorita i odižući sloj po sloj raščlanio Ticijanove slike, a on je kralj svjetla. Poput tog sam slikarskog velikana lik skicirao podatnim i gustim premazima u svjetlome tonu jer je sjena uvijek samo slučajna, dječače, i to dobro upamti. Zatim sam se vratio na svoje djelo, te polutonovima i ocaklinama kojima sam postupno smanjivao prozirnost stvorio najizrazitije sjene koje idu i do najcrnjeg mraka. Naime, kod prosječnih slikara sjene nemaju istu kakvoću kao svijetle površine. Daju drvo, mjed i što god hoćete, samo ne tijelo u sjeni. Slutimo da se zasjenjena mjesta kod njih ne bi raščistila i rasvijetlila da lik promjeni položaj. Izbjegao sam tu pogrešku koja se zalomila mnogim velikanima pa se kod mene i pod tamom najdublje sjene nazire bjelina! Za razliku od gomile neznalica koji misle da znaju crtati jer vuku savršeno čiste linije, ja nisam kruto označio izvanjske rubove lika i istaknuo svaku anatomsku pojedinost jer ljudsko tijelo ne omeđuju linije. Kipari su u tom smislu vjerniji istini od nas. Priroda se sastoji od niza oblina koje se međusobno ovijaju. Crtež u najužem smislu riječi ne postoji! Ne smijte se, mladiću! Možda vam je sada taj poučak čudnovat, no jednog ćete dana shvatiti odakle proizlazi. Linija je sredstvo kojim si čovjek objašnjava djelovanje svjetlosti na predmete. No u prirodi je sve puno i nema linija: Crtanje je zapravo modeliranje, odnosno izdvajanje stvari iz sredine u kojoj se nalaze, pri čemu se tijelo pojavljuje samo zahvaljujući širenju svjetla! Zato nisam povukao jasne linije, nego sam orise zastro sumaglicom svjetlih i toplih polutonova tako da ne možemo prstom uprti u granično mjesto orisa i pozadine. Izbliza se rad doima pahuljastim i naizgled nema dovoljnu oštrinu, no uzmaknemo li dva koraka, sve se skrutne, dođe na svoje mjesto i izdvoji. Tijelo se okreće, obline se ispupčuju i osjećamo kako svuda uokolo struji zrak. No još nisam zadovoljan i muče me sumnje. Možda ne bismo smjeli povući ni jednu jedinu liniju, nego graditi lik od sredine prvo se posvetivši najosvjetljenijim izbojima da bismo zatim prešli na tamnije dijelove. Ne postupa li tako i sunce, taj božanski slikar svijeta? O, prirodo, prirodo! Tko te ikad uspio zaskočiti u tvojim vrludanjima? Vidite, previše znanja dovodi do nijekanja, baš kao i neznanje. Sumnjam u svoje djelo! 
 Starac zastane pa nastavi. – Radim već deset godina, mladiću. No što je deset kratkih godina u borbi s prirodom? Ne znamo koliko je vremena trebalo gospodinu Pigmalionu da stvori jedini kip koji je ikad prohodao! 
 Starac utone u duboko sanjarenje. Zureći u točku, nesvjesno se igrao svojim nožem. 
 – Sada razgovara sa svojim  duhom  – ispod glasa reče Porbus. 
 Na te riječi Nicolasa Poussina obuzme neobjašnjiva umjetnička znatiželja. Starac prazna, pozorna i tupa pogleda u njegovim se očima prometnuo u nešto više od čovjeka, nastupivši kao čudesni duh koji prebiva u nekoj nepoznatoj sferi. U duši je budio bezbroj zbrkanih pomisli. Ne možemo odrediti kako se u čovjeku javlja očaranost ove vrste, kao što ne možemo objasniti ni uzbuđenje što ga u prognanikovu srcu budi pjesma koja ga podsjeća na domovinu. Prezir prema ponajboljim umjetničkim nastojanjima što ga je starac otvoreno izražavao, njegovo bogatstvo, ponašanje i smjernost kojom se s njime ophodio Porbus, rad koji je tako dugo držao u tajnosti, plod strpljenja i zacijelo genijalno djelo ako možemo suditi prema glavi djevice kojoj se mladi Poussin onako iskreno divio i koja, lijepa i uz bok Mabuseovu  Adamu , svjedoči o nadmoćnoj vještini jednog od najvećih majstora umjetnosti: sve je kod starca nadilazio granice ljudske prirode. Pri pogledu na to nadnaravno biće bogata mašta Nicolasa Poussina jasno je uočavala cjelovitu sliku umjetničke prirode, lude prirode koja raspolaže silnim moćima i prečesto ih zlorabi, te hladni razum, malograđane pa i šačicu istinskih zaljubljenika vodi nebrojenim kamenitim stazama na kojima za njih nema ničega, dok ta vragolasta bjelokrila djevojka u svojim maštanjima putem otkriva epopeje, dvorce i umjetnička djela. Podrugljiva i dobra, plodna i sirota! Zanesenom se Poussinu starac u hipu preobrazio u utjelovljenje umjetnosti sa svim njezinim tajnama, uzletima i sanjarijama. 
 – Da, dragi moj Porbuse – nastavi Frenhofer – do dan danas nisam upoznao besprijekornu ženu, tijelo savršeno lijepih oblina i puti boje... No gdje živi – reče prekinuvši se – gdje živi ta netragom nestala Venera drevnih majstora koju opetovano tražimo da bismo tek tu i tamo naišli na natruhe njezine ljepote? O, dao bih sav svoj imetak da samo jednom na trenutak sagledam cjelokupnu božansku narav, jednom riječju, ideal. No za tobom ću poći i na kraj tvog svijeta, božanska ljepoto! Poput Orfeja ću sići u pakao umjetnosti da odande dovedem život! 
 – Možemo poći – Poussinu će Porbus. – Više nas ni čuje ni ne vidi! 
 – Pođimo u njegov atelijer – odgovori zadivljeni mladić. 
 – O, stari je zmaj zaštitio ulaz. Predobro čuva svoja blaga da bismo do njih doprli. Nisam čekao vaše mišljenje i poticaj da pokušam provaliti tajnu. 
 – Znači, postoji tajna? 
 – Da – odgovori Porbus. – Stari je Frenhofer jedini učenik kojeg je Mabuse ikad primio. Postavši mu prijateljem, spasiocem i ocem, Frenhofer je glavninu svojih blaga žrtvovao Mabuseovim strastima. Mabuse mu je za uzvrat povjerio tajnu reljefa i naučio ga kako da likovima udahne onu nevjerojatnu životnost, onaj cvijet prirode koji nas vječno baca u očaj. On je pak tom  tehnikom  tako ovladao da se, prodavši i propivši cvjetni damast koji je trebao odjenuti prigodom dolaska Karla V., svoga gospodara dopratio u odijelu od papira koje je oslikao kao damast. Cara iznenadi osobit sjaj Mabuseova sukna pa htjedne polaskati zaštitniku staroga pijanca i otkrije varku. Frenhofer je čovjek koji strastveno voli našu umjetnost i vidi više i dalje od ostalih slikara. Duboko je promišljao o bojama i apsolutnoj vjernosti linije, no silna su ga traganja odvela tako daleko da je posumnjao i u ono što traži. Kad ga uhvati očaj, tvrdi da crtež ne postoji i da crtom možemo prikazati samo geometrijske likove. Sudi prestrogo jer lik možemo oblikovati linijom i crnilom, a crnilo nije boja. To je dokaz da se naša umjetnost sastoji od bezbroj elemenata baš kao i priroda: crtež daje kostur a boja je život, no život je bez kostura manjkaviji nego kostur bez života. Na kraju krajeva, najveća je istina da slikara čine praksa i promatranje, a kad se umovanje i poezija zakvače s kičicama, zapadamo u sumnju poput staroga koji je u jednakoj mjeri i luđak i slikar. Slika veličanstveno, no snašla ga je nesreća da se rodio bogat, što mu je pak omogućilo da zahiri. Ne idite njegovim stopama! Radite! Slikari smiju razmišljati samo s kičicama u ruci. 
 – Već ćemo se onamo probiti! – klikne Poussin koji je otklonio svaku sumnju i više nije slušao Porbusa. 
 Porbus se nasmiješi ushitu mladog neznanca i napusti ga pozvavši ga k sebi u posjet. 
 Nicolas Poussin polaganim se korakom vrati prema Ulici de la Harpe i ni ne primijeti da je prošao skromni penzion u kojem je stanovao. Zabrinuto hitajući bijednim stubištem, stigne do katne sobe koja se smjestila pod krovištem od drveta i crijepa, jednostavnim i lakim pokrovom kuća starog Pariza. Pokraj jedinog i mračnog prozora sobe ugleda djevojku koja na škripu vrata naglo ustane nošena ljubavnim poletom. Slikara je prepoznala po načinu na koji se mašio kvake. 
 – Što ti je? – upita ga. 
 – Što? Što? Osjetio sam da sam slikar! – klikne on grcajući od užitka. – Dosad sam sumnjao u sebe, no jutros sam dobio vjeru. Mogu postati velik. O, Gillette, bit ćemo bogati i sretni! Ovi kistovi vrijede zlata. 
 No iznenada umukne. S njegova ozbiljna i krepka lica nestane radost kad svoje pregoleme nade usporedi s oskudnim sredstvima kojima raspolaže. Zidove su prekrili obični papiri prepuni skica u kredi. Imao je jedva četiri čista platna. U ono su doba boje bile skupe i siroti plemić uvidi da mu je paleta gotovo prazna. Usred te bijede u sebi je nosio i osjećao nevjerojatno bogatstvo i kipteći genij koji guta sve pred sobom. U Pariz je došao na poticaj znanca plemića ili možda vlastite darovitosti, da bi ondje nenadano našao ljubavnicu, jednu od onih plemenitih i darežljivih duša koje uz velikana spremno pate, prihvaćaju njegovu bijedu i nastoje shvatiti hirove. Snažne su u bijedi i ljubavi kao što se druge smiono kite i razmeću svojom bezosjećajnosti. Kad bi Gillettinim usnama preletio osmjeh, pozlatio bi tavan nadmećući se s nebeskim blještavilom. Sunce nije uvijek sjalo, no ona je uvijek bila tu, skrušena u svojoj strasti, odana sreći i patnji, tješeći genija kod kojeg su ljubavni izljevi prethodili predavanju umjetnosti. 
 – Slušaj, Gillette, dođi. 
 Djevojka poslušno i radosno skoči slikaru u krilo. Ljupka poput proljeća bila je utjelovljenje dražesti i ljepote, a krasila su je sva ženska blaga koja je obasjavala plamom lijepe duše. 
 – O, Bože – uzvikne on – nikad joj se neću usuditi reći... 
 – Tajnu! – nadoveže ona. – O, želim je znati! 
 Poussin je lutao u mislima. 
 – Ta reci mi. 
 – Gillette! Jadno moje voljeno srce! 
 – Ah! Želiš nešto od mene? 
 – Da. 
 – Ako želiš da ti opet poziram kao neki dan – pomalo će nadureno ona – na to više nikad neću pristati. Naime, tvoje mi oči u tim trenucima ništa ne govore. Gledaš me, no više na me ne misliš. 
 – Bi li ti bilo draže da slikam drugu ženu? 
 – Možda – reče ona – kad bi bila veoma ružna. 
 – E, pa – ozbiljno nastavi Poussin – što ako, da bih ja mogao postati slavan i velik slikar, ti moraš pozirati drugomu? 
 – Iskušavaš me – reče ona. – Dobro znaš da ne bih pristala. 
 Poussinu glava klone na prsa kao čovjeku koji podliježe tako silnoj radosti ili boli da mu je duša ne može izdržati. 
 – Slušaj – reče ona povukavši Poussina za rukav pohabana prsluka – rekla sam ti, Nick, da bih za te život dala: no nikad ti nisam obećala da bih se živa odrekla svoje ljubavi. 
 – Odrekla? – klikne Poussin. 
 – Da se onako pokažem drugomu, ti me više ne bi volio. A i sama bih osjećala da te nisam dostojna. Zar se prirodno i jednostavno ne pokoravam tvojim hirovima? Sretno ti i ponosno ugađam ne mareći za sebe. Ali drugomu? Pih! 
 – Oprosti, mila moja Gillette – reče slikar bacivši se na koljena. – Radije ću biti voljen nego slavan. Ljepša si mi od bogatstva i časti. Hajde, baci kistove i spali skice. Prevario sam se. Moj je pravi poziv ljubav prema tebi. Nisam slikar, nego sam zaljubljen. A umjetnost i sve njezine tajne neka voda nosi! 
 Gledala ga je puna divljenja, sretna i očarana. Imala je vlast i nagonski osjećala da je radi nje zaboravio umjetnost bacivši joj je pod noge kao malo tamjana. 
 – No riječ je o starcu – nastavi Poussin. – U tebi može vidjeti samo ženu. Tako si savršena! 
 – Za to doista treba voljeti – klikne ona spremna žrtvovati svoje ljubavne obzire ne bi li se ljubavniku odužila za sve žrtve koje joj prinosi. – No – nastavi ona – meni bi to bilo pogibeljno. Ah, da za te mogu otići u pogibao! Kakva divota. No ti ćeš me zaboraviti. O, kako si samo mogao pomisliti nešto tako ružno! 
 – Pomislio sam, a volim te – reče on nekako pokajnički. – Znači da sam bestidan. 
 – Da pitamo oca Hardouina? – reče ona. 
 – O, ne! Neka to bude naša tajna. 
 – Dobro, učinit ću to. No nemoj biti nazočan – reče ona. Ostani pred vratima s isukanim bodežom. Ako vrisnem, uđi i ubij slikara. 
 Zaboravivši sve osim svoje umjetnosti, Poussin čvrsto zagrli Gillette. 
 »Više me ne voli!« pomisli Gillette ostavši sama. 
 Već se kajala zbog svoje odluke. No jeza koja je ubrzo obuzme bila je okrutnija od kajanja. Svim je silama nastojala odagnati strašnu pomisao koja joj se budila u srcu. Slikar joj je pao u očima i činilo joj se da ga već manje voli. 
 II: 
    CATHERINE LESCAULT 
 Tri mjeseca nakon susreta Poussina i Porbusa, potonji svrati u posjet meštru Frenhoferu. Starca je spopalo jedno od onih dubokih i samoniklih klonuća koje medicinski matematičari pripisuju lošoj probavi, vjetru, vrućini ili oteklim slabinama, a spiritualisti našoj nesavršenoj duši. Čiča se jednostavno umorio nastojeći dovršiti svoju tajnovitu sliku. Malaksalo je sjedio u golemu naslonjaču od izrezbarene hrastovine presvučenom crnom kožom, a Porbusu sveudilj onako sjetan dobaci pogled čovjeka duboko utonula u čamu. 
 – E pa meštre – reče mu Porbus – je li ultramarin po koji ste išli u Bruges loš? Zar nam niste uspjeli smiješati novu bijelu boju? Da vam nije ulje nevaljalo, ili kistovi jogunasti? 
 – Žalibože! – starac će – na tren mi se učinilo da je moje djelo gotovo. No u nekim sam se pojedinostima sigurno prevario i neću imati mira dok ne raščistim sve sumnje. Odlučio sam krenuti na put pa ću u Turskoj, Grčkoj i Aziji potražiti model i sliku usporediti s različitim prirodama. Možda – nastavi ne mogavši suspregnuti zadovoljan osmjeh – gore imam prirodu glavom. Katkad se takoreći bojim disati da tu ženu ne probudim i da ne nestane. 
 Zatim iznenada ustane kao da kani otići. 
 – O, o! – nato će Porbus. –Stigao sam u pravi čas da vas poštedim skupa i zamorna putovanja. 
 – Kako to mislite? – u čudu će Frenhofer. 
 – Mladog Poussina voli žena čija nevjerojatna ljepota nema mane. No ako vam je pristane posuditi, mili meštre, dopustite nam bar da vidimo vaše platno. 
 Starac ostane nepomično stajati potpuno se zabezeknuvši. 
 – Molim? – naposljetku bolno uzvikne. – Da vam pokažem svojih ruku djelo, svoju suprugu? Da strgnem veo kojim sam čedno zastirao svoju sreću? Ta strašno bih je srozao! S tom ženom živim deset godina. Moja je, samo moja. Voli me. Nije li mi se nasmiješila pri svakom potezu kistom? Ima dušu, a tu sam joj dušu dao ja. Porumenjela bi da na nju padne bilo čiji pogled osim mojega. Da vam je pokažem? Pa koji suprug ili ljubavnik može biti tako pokvaren da vlastitu ženu otjera u sramotu? Kad slikaš za dvor, ne unosiš se cijelom dušom i dvorjanima prodaješ samo obojene lutke. Moja slika nije slika, nego osjećaj, strast! Rođena je u mom atelijeru i u njemu mora ostati djevica, a izaći može samo odjevena. Pjesništvo i žene gole se podaju samo svojim ljubavnicima. Imamo li Rafaelove likove, Ariostovu Angelicu i Danteovu Beatrice? Nemamo! Vidimo im samo obličja! No djelo koje gore držim pod ključem u našoj je umjetnosti iznimka. Nije platno, nego žena! Žena s kojom plačem, s kojom se smijem, čavrljam i mislim. Želiš li da najedanput odbacim deset godina sreće kao što bih zbacio plašt? Da najedanput više ne budem otac, ljubavnik i Bog? Ta žena nije stvor, nego veliko ostvarenje! Neka tvoj mladić samo dođe: dat ću mu sva blaga, Correggiove, Michelangelove i Ticijanove slike, ljubit ću mu otiske stopala u prašini. No da ga pretvorim u svog suparnika? Sram me bilo! Ha, ha, više sam ljubavnik nego slikar. Da, smoći ću snagu da na samrti spalim svoju Catherine, no da je izložim pogledu nekog muškarca, pa još mladića i slikara? Ne, ne! Smjesta bih ubio onoga tko je ukalja pogledom! Ubio bih i tebe, svog prijatelja, kad se pred njom ne bi bacio na koljena. Pa želiš li da svoju obožavanu podastrem hladnim pogledima i glupim kritikama budala? Ah! Ljubav je tajna, živi samo duboko u srcima i nestaje u nepovrat kad muškarac bilo komu pa makar i prijatelju kaže: »Ovo je žena koju volim!« 
 Činilo se da se starac pomladio. Oči su mu se krijesile i živnule, blijede mu je obraze oblilo jarko rumenilo, a ruke su mu drhtale. Čudeći se strastvenoj silovitosti njegovih riječi, Porbus nije znao kako bi odgovorio na tako nov, a u isti mah dubok osjećaj. Je li Frenhofer bio pri zdravoj pameti ili lud? Je li pao pod utjecaj kakva umjetničkog hira, ili su ideje koje je iznio proizašle iz neopisivog fanatizma što ga u nama izaziva dugo rađanje velikoga djela? Ima li ikakve nade za nagodbu s tom neobičnom strasti? 
 Dok su mu se sve te misli rojile glavom, Porbus reče starcu: – No ne ide li žena za ženu? Ne izlaže li Poussin svoju ljubavnicu vašem pogledu? 
 – Ma kakva ljubavnica – odgovori Frenhofer. – Izdat će ga prije ili poslije. Meni će moja zauvijek ostati vjerna! 
 – Pa dobro! – nato će Porbus. –Nećemo više o tome. No možda ćete umrijeti ne dovršivši sliku, a da ni u Aziji ne nađete tako lijepu i savršenu ženu. 
 – O, dovršena je. Da je vidiš, učinilo bi ti se da si ugledao ženu koja počiva pod zastorima na baršunastom ležaju. Iz zlatnog se tronošca do nje šire mirisi. Došao bi u napast da povučeš resu uzice koja pridržava zastore i učinilo bi ti se da vidiš kako disanje nadima Catherinine grudi. No želio bih biti siguran... 
 – Pođi u Aziju – odgovori Porbus primijetivši svojevrsno krzmanje u Frenhoferovu pogledu i krene prema vratima. 
 U tom su trenutku Gillette i Nicolas Poussin stigli nadomak Frenhoferova stana. Djevojka je upravo htjela ući kad pusti slikarevu ruku i uzmakne kao da ju je iznenada uhvatio neki predosjećaj. 
 – Ali što ću ovdje? – dubokim glasom upita ljubavnika netremice ga promatrajući. 
 – Gillette, prepustio sam ti odluku i u svemu ti se želim pokoriti. Ti si moja savjest i slava. Možda ću biti sretniji ako se vratiš kući nego... 
 – Jesam li svoj čovjek kad mi se tako obraćaš? O, ne, svela sam se na obično dijete. Idemo – doda, a činilo se da pritom silno napreže. –Možda naša ljubav strada i ja ću u srcu dugo nositi kajanje, no zar moja pokornost nije cijena tvoje slave? Uđimo: ako ti zauvijek ostanem kao uspomena u paleti, i ja ću živjeti. 
 Otvorivši kućna vrata, ljubavnici se nađu pred Porbusom. Zatečen ljepotom Gillette očiju punih suza, onako je uzdrhtalu zgrabi i odvede pred starca: 
 – Evo – reče – nije li vrijedna svih remek-djela ovoga svijeta? 
 Frenhofer protrne. Gillette je pred njim stajala bezazleno i jednostavno poput nevine i bojažljive Gruzijke koju su razbojnici doveli pred trgovca robljem. Lice joj je oblila čedna rumen, oborila je oči, ruke su joj visjele niz tijelo i činilo se da je na izmaku snaga, a suze su još prosvjedovale protiv tog nasilja nad njezinom čednosti. Proklinjući sam sebe, Poussin u tom trenu gorko požali što je sa svoga tavana izvukao to prekrasno blago. Ljubavnik u njemu prevagne nad umjetnikom i bezbrojne mu bojazni stisnuše srce kad vidi kako je starčevo pomlađeno oko po slikarskoj navici takoreći razodjenulo djevojku naslućujući i najskrovitije obline. U tom ga trenutku ponovno obuzme žestoka ljubomora prave ljubavi. 
 – Gillette, idemo odavde! – klikne. 
 Na taj povik i naglasak radosna ljubavnica podigne pogled prema njemu i jurne mu u naručje. 
 – Ah, ipak me voliš – odgovori mu i poteku joj suze. 
 Nakon što je ustrajno tajila patnju, nije smogla snage prikriti sreću. 
 – Prepustite mi je samo na trenutak – reče stari slikar – i usporedit ćete je s mojom Catherine. Da, pristajem. 
 I u Frenhoferovu je uzviku bilo ljubavi. Kao da je u ime svoje tobožnje žene samodopadno uživao u pobjedi koju će ljepota njegove djevice odnijeti nad ljepotom žive djevojke. 
 – Nemojte mu dopustiti da se predomisli – klikne Porbus udarivši Poussina po ramenu. Plodovi ljubavi brzo propadaju, no plodovi umjetnosti su besmrtni. 
 – Za njega sam, znači – reče Gillette pozorno motreći Poussina i Porbusa – samo žena? – Ponosno digne glavu, no sijevnuvši pogledom prema Frenhoferu, ugleda svog ljubavnika kako ponovno proučava portret za koji je prvotno mislio da je Giorgioneov. – Ah – reče ona – idemo gore! Mene tako nikad nije gledao. 
 – Starče – nastavi Poussin kojeg iz razmišljanja trgne Gillettin glas – pogledaj ovaj mač: na prvu ću ti ga djevojčinu pritužbu zariti u srce, zapaliti ti kuću i nitko se živ neće izvući. Shvaćaš li? 
 Nicolas Poussin se natmurio. Njegove strašne riječi, držanje i gesta utješe Gillette i ona mu zamalo oprosti što ju je žrtvovao slikarstvu i slavnoj budućnosti. Porbus i Poussin ostanu na vratima atelijera šutke se pogledavajući. Slikaru  Marije Egipćanke  isprva se otme nekoliko uzvika: »Ah, razodijeva se. Rekao joj je da stane na svjetlo! Uspoređuje ih!« Uskoro umukne vidjevši duboku žalost na Poussinovu licu. Stari slikari više nemaju te obzire koji su u usporedbi s umjetnosti tričavi, no kod Poussina su bili tako iskreni i ljupki da im se divio. Mladić je držao ruku na koricama bodeža, a uho je zamalo prilijepio na vrata. Stojeći u sjeni sličili su urotničkom paru koji čeka pravi trenutak da se obruši na silnika. 
 – Uđite, uđite – reče im starac blistajući od sreće. Moje je djelo savršeno i sad ga mogu ponosno pokazati. Nema tog slikara, kistova, boja, platna i svjetla koji bi ikad stvorili suparnicu  Catherine Lescault . 
 Tjerani silnom znatiželjom, Porbus i Poussin pohrle u prostrani i prašnjavi atelijer u kojem je vladao opći nered i uoče da na zidovima tu i tamo vise slike. Prvo zastanu pred polugolim ženskim likom u prirodnoj veličini od kojeg im stane dah. 
 – Ma nemojte ni gledati – reče Frenhofer – to sam platno natrackao da proučim pozu i ne vrijedi ništa. Ovo su moje pogreške - nastavi pokazujući čarobne kompozicije na okolnim zidovima. 
 Zaprepastivši se kako prezrivo odbacuje takva djela, Porbus i Poussin stadoše se bezuspješno ogledavati u potrazi za obećanim portretom 
 – E pa evo ga! – reče im starac kojemu se kosa razbarušila, lice plamtjelo nadnaravnim zanosom, oči se krijesile, a dahtao je poput ljubavlju opijena mladića. – Ah, ah! – uzvikne – ovakvu se savršenstvu niste nadali! Stojite pred ženom, a tražite sliku. Ovo platno ima takvu dubinu i tako stvarno ozračje da ga više ne možete razlučiti od zraka koji nas okružuje. Gdje je umjetnost? Izgubila se, nestala! Ovo je pravi djevojački lik. Nisam li dobro uhvatio boju i srž linije koja naizgled omeđuje tijelo? Ne očituje li nam se kao predmeti na zraku i ribe u vodi? Divite li se kako se orisi odvajaju od podloge? Ne čini li vam se da joj možete prijeći rukom preko leđa? Sedam sam godina proučavao kako djeluje sprega danjeg svjetla i predmeta. Zar ovu kosu ne kupa svjetlo? Mislim da je udahnula! Vidite li ta prsa? Ah! Tko ih ne bi ničice štovao? Put je ustreptala. Čekajte, ustat će. 
 – Razabirete li što? – upita Poussin Porbusa. 
 – Ne. A vi? 
 – Ništa. 
 Ostavivši starca da se ushićuje, dvojica slikara provjere da svjetlo što tuče ravno u platno koje im pokazuje ne poništava sve učinke. Prouče sliku zdesna pa slijeva te sprijeda, čas prignuti, čas uspravni. 
 – Da, da, doista je riječ o platnu – govorio im je Frenhofer pogrešno shvativši svrhu tog pomnog proučavanja.- Ta evo okvira i štafelaja, mojih boja i kistova – pa zgrabi kičicu i bezazleno im je podastre. 
 – Stari nam se prepredenjak ruga – reče Poussin vrativši se pred navodnu sliku. Vidim samo zbrkanu gomilu boja koja među bezbroj čudnovatih linija tvori oslikanu plohu. 
 – Varamo se. Pogledajte – nato će Porbus. 
 Približivši se, primijete da u kutu platna iz kaosa boja, tonova, neodređenih preljeva, svojevrsne bezoblične magle, izviruje krajičak bosa stopala. Ali predivnoga, živoga stopala! Skamene od divljenja pred tim fragmentom koji je izbjegao nevjerojatno, polagano i postupno uništenje. Ondje je to stopalo podsjećalo na torzo kakve mramorne Venere s Parosa što se pomalja među ruševinama spaljenoga grada. 
 – Ispod je žena – klikne Porbus pokazujući Poussinu razne slojeve boja koje je stari slikar redom nanosio jedan na drugi u uvjerenju da usavršava svoju sliku. 
 Dvojica slikara u isti se mah se okrenuše prema Frenhoferu jer im je polako postajalo jasno u kakvom zanosu živi. 
 – On najiskrenije vjeruje – reče Porbus. 
 – Da, prijatelju – odgovori starac trgnuvši se. –Za ovakvo ostvarenje moraš imati vjeru, vjeru u umjetnost, i dugo živjeti sa svojim djelom. U neke od ovih sjena uložio sam silne napore. Pogledajte blagu polusjenu na obrazu ispod oka. Ako je vidite u prirodi, učinit će vam se da ju je gotovo nemoguće prikazati. Vjerujte mi da sam taj učinak postigao po cijenu nečuvenih muka! No pritom, dragi Porbuse, pozorno promotri moj rad pa će ti biti jasnije što sam ti govorio o pristupu reljefnosti i orisima, pogledaj kako su osvijetljene grudi pa ćeš vidjeti kako sam nizom sitnih poteza i podslikavanjem u obilnom impastu uspio uhvatiti pravo svjetlo i spojiti ga s blistavom bjelinom svijetlih tonova, te kako sam suprotnim postupkom, zaglađujući ispupčenja i zrnatost premaza, liku milovao oris koji se gubi u polutonovima dok naposljetku nisam dokinuo samu ideju crteža i umjetnih pomagala, te mu dao istinski prirodni izgled i zaobljenost. Približite se da bolje vidite taj rad. Izdaleka nestaje. Vidite? Mislim da je ovdje osobito uspio – pa krajičkom kičice dvojici slikara pokaže nakupinu svijetle boje. 
 Porbus lupne starca po ramenu i okrene se Poussinu: – Znate li da je pred nama doista velik slikar? – reče. 
 – A još je veći pjesnik – ozbiljno odgovori Poussin. 
 – Ovdje – nastavi Porbus dodirnuvši platno – svršava naša umjetnost na ovome svijetu. 
 – I dalje se gubi u nebesima – reče Poussin. 
 – Koliko slasti na ovom komadu platna! – usklikne Porbus. 
 Ne slušajući ih, obuzeti se starac smješkao zamišljenoj ženi. 
 – No prije ili poslije primijetit će da mu na platnu nema ničega – uzvikne Poussin. 
 – Na platnu mi nema ničega? – Frenhofer je pogledavao čas dvojicu slikara, čas navodnu sliku. 
 – Što ste učinili? – Porbus će Poussinu. 
 Starac mladića silovito zgrabi za nadlakticu i reče: – Ništa ne vidiš, prostače! Nevjerniče! Nitkove! Udvorice! Zašto si onda došao ovamo? Dobri moj Porbuse – nastavi okrenuvši se slikaru – vi se valjda ne biste sa mnom poigravali? Odgovorite! Prijatelj sam vam pa recite: zar sam upropastio svoju sliku? 
 Neodlučni se Porbus nije usuđivao ništa reći, no na starčevu se blijedom licu ocrtavala takva tjeskoba da pokaže platno i reče: – Vidite! 
 Frenhofer je trenutak promatrao svoje platno, a onda zatetura. 
 – Ništa, ništa! I to nakon deset godina rada. 
 Sjedne i zaplače. – Znači da sam maloumnik, luđak! Bez dara i sposobnosti. Sveo sam se na bogataša čiji je hod samo hod. Zar doista nisam ništa stvorio? Kroza suze promotri platno pa iznenada ponosno ustane i vatrenim pogledom ošine dvojicu slikara. 
 – Krvi mi, tijela i glave Kristove, ljubomorni ste i želite me uvjeriti da sam je upropastio kako biste mi je ukrali! Ja je vidim! – klikne – čudesno je lijepa. 
 Poussin u tom trenutku začuje kako u kutu zaboravljena plače Gillette. 
 – Što ti je, anđele? – upita je slikar koji se u hipu opet zaljubio. 
 – Ubij me! – ona će. – Bila bih bestidnica kad bih te i dalje voljela jer te prezirem. Život mi značiš, a gnušam te se. Mislim da te već mrzim. 
 Dok je Poussin slušao Gillette, Frenhofer svoju Catherine pokrije zelenim suknom ozbiljan i sabran kao draguljar kad zatvara ladice zaključivši da se našao među spretnim lopužama. Dvojici slikara dobaci krajnje podmukao pogled pun prezira i sumnje pa ih u grčevitoj hitnji šutke izgura iz atelijera. Zatim im na pragu stana reče: – Zbogom, maleni prijatelji moji. 
 Na taj se pozdrav slede. Zabrinuti se Porbus sutradan vrati da posjeti Frenhofera i dozna da je te noći umro spalivši svoja platna. 
   
 Pariz, veljača 1832. 
 
 