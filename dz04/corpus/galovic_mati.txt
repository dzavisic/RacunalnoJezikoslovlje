
 
 Mati 
 DRAMA U PET ČINOVA 
   
 Fran Galović 
 
 
 Sadržaj 
 ČIN PRVI 
 ČIN DRUGI 
 ČIN TREĆI 
 ČIN ČETVRTI 
 PETI ČIN 
   
 Rječnik 
 Bilješka o autoru 
 Impressum 
 
 
 Lica 
 MATO BLAŽETIĆ, gazda 
 BARA, njegova žena 
 
 
 
 
 TOMO   
            IVO   
            ĐURO   
            JULA   
 
    
 
  njihova djeca 
 
 
 
 
 DORA, Tomina žena 
 JELA, Ivina žena 
 KATA, Jelina mati 
 MIŠKO, sluga u Kate 
 
 
 
 
 MARKO BARETIĆ   
            MIKULA   
            ANDRO   
            PETAR   
 
    
 
  momci 
 
 
 
 
 KUMA JANA 
 MARA STANIĆEVA 
 LUKA, starac 
 BABA KLARA 
 SEOSKI PANDUR 
 JEDNA SUSJEDA 
 
 
 
 
 PRVA   
            DRUGA   
            TREĆA   
 
    
 
  žena 
 
 
 
 
 
 
 
 
 PRVI   
            DRUGI   
 
    
 
  muškarac 
 
 
 
 
 
 
 
 
 PRVA   
            DRUGA   
 
    
 
  djevojka 
 
 
 
 
 KRČMAR 
   
 Muškarci. Momci. Žene. Snaše. Djevojke. Djeca. Muzikaši. 
   
 Prvi i drugi čin odigrava se u rano proljeće, treći i četvrti ujesen, a peti zimi. 
 
 
 ČIN PRVI 
 Dvorište u Katinoj kući. Gotovo cijelu pozadinu zaprema kuća s otvorenim hodnikom, odakle vodi nekoliko stepenica na dvorište Lijevo je drvena ograda s vratima na ulicu, a na desnoj strani visoki orah, pa dalje vrt. Naprijed - malo na lijevo - bunar, a pored njega kopanja. 
 Predvečerje. Tijekom čitavoga čina spušta se sumrak, dok naposlijetku ne zabljesnu prve zvijezde na vedrome nebu. 
 PRIZOR PRVI 
 Bara. Kata. 
   
 BARA  izlazeći iz kuće:  Dobro, dobro... Meni je svejedno, ali vidjet ćeš ti već, što će biti, kad se Ivo povrati iz soldačije. 
 KATA  podbočila se iza nje; otresito:  No, pa što će biti? 
 BARA: Vidjet ćeš... samo nek ne nađe Jelu kod kuće... Ali ne ću onda biti opet ja kriva. Nemoj misliti! 
 KATA: Jest!... Ljutit će se!... Zato, što ti veliš. 
 BARA: Kad ti kažem! - Rekao mi je, kad je polazio, neka je ne puštamo nikuda... Ali šta bi?!... 
 KATA  osmjehne se ljutito. 
 BARA: »Žena mi je« - veli on - »pa ne volim, da se povlači kojekuda«... A eto sada! 
 KATA: Pa zar je to kojekuda? Nije li kod matere? 
 BARA: Ne velim ja ništa, ali ipak - nije u redu... Kad se žena jednom uda, nek ostane onda u muževoj kući. 
 KATA  jetko:  Gle, gle! - Kao da je među vašom družinom bolje čuvaju i vole, nego pod majčinim krovom. 
 BARA s  prijekorom:  Mi da je ne čuvamo i ne volimo? - Ne griješi duše! - Nije li Ivo htio nekamo za tom tvojom... 
 KATA  promjeri je razjareno. 
 BARA  nastavlja dalje:  A da je čekao još godinu dana, dobio bi deset puta bolju! 
 KATA  nasmije se podrugljivo:  Bi, bogme!... 
 BARA: Pa i bi!... A nije li se sada o Božiću zavadio sa mnom radi nje? 
 KATA: Pravo je imao. - 
 BARA: Jest, što ti veliš! - A nijesmo li je pazili, dok je bila u našoj kući? - Reci! 
 KATA  porugljivo:  Pa da! - Pazili je, Bože moj! 
 BARA: Pa i jesmo... 
 KATA  kao gore: A  u vas ima i momak, eto... Dosta straže! 
 BARA  dirnuta:  Čuješ, jezičava si, ali ne griješi duše, velim ti... 
 KATA  tobože nehajno:  Pa - pripovijeda se... 
 BARA  naglo, ljutito:  Šta? - Šta se pripovijeda? 
 KATA: Eno... Onaki galobradi deran, pa se već povlači s curama i snašama... 
 BARA: Šta?... Prije bi bila istina, da se ta tvoja nesreća... 
 KATA  prekine je:  Pitaj ti rađe svoju Doru koliko je zaslužila na zadnjem sajmu, kad znaš tako čuvati... Ha, ha, ha... 
 BARA: O... prokleta... 
 KATA  surovo:  Šta proklinješ? - I nju si rasklala s Tomom... Svaki dan se tuku... Misliš li, da se to ne zna? - A i Jula - bogzna, kakva će i ona biti? 
 BARA  razjarena:  Ti... ti... 
 KATA: Što se ljutiš? - Sama si svemu kriva... A Jela ne će k tebi, to upamti... Kad se povrati Ivo iz soldačije, onda ćemo već vidjeti. - Nije joj za silu, hvala Bogu! 
 BARA: A ne će li i onda toj tvojoj frajli biti preprost naš krov? 
 KATA  podbočila se; jarosno:  Bogme, ona ne će još sada tebi prati zdjele... baš ne će! 
 BARA: Nisam je ni molila nikada. 
 KATA: Znam, da nisi. Ali meni si poručivala, kako mi je kći nevaljana, kako ništa ne razumije, kako je ovakva i onakva!... 
 BARA: Bog me ubio! 
 KATA: Ne zaklinji se, molim te! Pripovijedali su mi drugi sve to. 
 BARA: A tko? 
 KATA: Šta me pitaš? Znaš ti to već. - Moralo je onda siroti jedamput dojaditi, kad je grizete, a nema joj muža, da je obrani... Svi ste na nju jalni. Svi!... 
 BARA: Kako to možeš samo govoriti! Zar te nije Boga strah? 
 KATA: O, poznam ja vas dobro. - Pravo ima, što je utekla k meni. Baš bi luda bila, da se povrati. Ja sam i onako udovica, ona mi je jedinica, pa će sve biti božje i njezino. Kad se Ivo povrati, može i on k nama... 
 BARA  jedito:  Nećeš... Sina mi ne ćeš oteti, znaš... 
 KATA: To ćemo vidjeti. Bit će mu napokon bolje ovdje. Ionako vas ima, vrag bi znao koliko! 
 BARA: Ne hraniš nas ti, što te briga! - A nijesi mi još povratila ni one tri vreće krumpira... 
 KATA: Dat ću ti ih već, ne boj se! - A jesi li ti vratila Jeli onih stotinu forinti, što sam vam ih dala za svadbu, i što ste vi pojeli i popili?... 
 BARA: Ne bi ih ni drugdje dobila natrag! 
 KATA: Šta ne bi dobila?! - Bogataši! A sve bi joj oteli... 
 BARA: Zaželjet će još ona, da jede naš kruh, ali će biti prekasno. 
 KATA: Želite vi nju, da je imate u svojoj kući, pa da možete njeno trošiti... Žao je vama za nju, a s Ivom se samo izgovaraš. 
 BARA: Čekaj samo, kad on dođe kući. Isprašit će toj tvojoj krasotici leđa. 
 KATA  bijesno:  Neka pokuša samo!... Neka!... 
 BARA: Pa i hoće. 
 KATA  sve ljuće:  Gle zmije... Kako bi htjela svađe! Ali ne ćeš, to ti ja velim... Ne ćeš ih zavaditi... Jagmili ste se za blago njezino, a sada bi je izgrizli. 
 BARA  okrenuvši se da ode:  Idem, da te ne vidim... Znat ćeš ti već, čekaj malo...  Ode naglo na ulicu zalupivši za sobom vratima. 
 KATA  jačim glasom:  Idi samo, idi! Sve zlo pred tobom i za tobom!  Pođe u kuću. 
 PRIZOR DRUGI 
 Kata. Marko. 
   
 MARKO  pomolio je glavu iznad ograde; s ulice:  Dobar veče, kumo! 
 KATA  još uvijek malo otresito:  Bog daj!  Okrene se i ugleda ga.  A, ti si to?! Kuda ćeš? 
 MARKO: Idem u kovačnicu. 
 KATA: Ne ćeš li malo k nama? 
 MARKO: Pa baš mogu. Uđe u dvorište. A što to vičete, kumo? 
 KATA  opet se razljutila:  Ma pomisli samo! Ona luda vještica - vidio si je i sam, otišla je kući zelena kao trava... dođe ti ona amo, pa počne: »Zašto ne ide Jela kući?... Gdje je? - Ive će se ljutiti«... I sve tako... 
 MARKO  sjeo je na stube i počeo svijati cigaretu:  No... bila bi baš pametna! 
 KATA  naglo:  Je li? - Kako je samo došla?... Veli: »Mi ćemo je paziti, volimo je«... Pijavica jedna! Ispila bi joj krv,- da može.  Uzela je škaf u hodniku i postavi ga na kopanju kraj bunara. 
 MARKO  zapalio je cigaretu:  Koga vraga ste je i davali tamo? 
 KATA: Ma tko će njoj osoliti pamet? Poznaš je.  Izvuče vedricom vode, pa je izlije u škaf.  A što rade vaši? 
 MARKO  slegne ramenima:  Ništa. Šta bi radili?! 
 KATA: Zar ste se doista posvadili? 
 MARKO: Jesmo. A čemu da vam to i pripovijedam?! Zna već cijelo selo. Pa da bi zašto! 
 KATA: A što je bilo? 
 MARKO: Ništa. Na Pavlovo, znate, kad je bile proštenje, htio sam ja novaca. Kad radim cijelo ljeto, smijem jedamput nešto i potrošiti. Nije li tako? 
 KATA: Nego, nego... 
 MARKO: Pa onda tako... Nijesu mi htjeli dati, i potukli smo se... 
 KATA: I ne razgovarate se poslije? 
 MARKO: Šta ću se razgovarati! - Tko mene ne trpi, ne trpim ni ja njega... Mati plače više puta u potaji, ali što ću joj ja? 
 KATA  uzdahne:  Ah, vrag ti je to... Trpi još malo, razdijelit ćeš se već jedared... 
 MARKO  oturio je šešir na zatiljak, pa odbacuje velike, plave dimove. 
 KATA  uzela je škaf, odnijela ga u hodnik i opet se povratila:  Jeste li već izorali? 
 MARKO: Jesmo još prekjučer. Sutra ćemo u vinograd. 
 KATA: Morala bih i ja dati nekome da izore... S ovim našim starcem nije već ništa. 
 MARKO: Pa što ga držite u kući? 
 KATA: Pokora ti je to velika... Bio je još za pokojnoga ovdje, pa mi se ne da, da ga istjeram. Poživjet će možda još koju godinu, a onda će svemu biti kraj... Poslala sam ga sada u polje, da nešto prigleda. Već bi se morao i povratiti; večer je... 
 MARKO: A gdje je Jela? 
 KATA  ogledavši se prema vrtu:  Tamo nešto radi. Kopa, šta li?  Viče.  Jelo, hoćeš li skoro? 
 JELA  iz vrta:  Evo me, odmah ću doći... 
 Pauza. 
 KATA  pođe u hodnik i tamo premeće sir u košari, odnese ga u kuću i zatim se opet povrati:  A hoćeš li si ti ljetos potražiti mladu? 
 MARKO: Vraga će mi... Nema mi još ni dvadeset godina; pa što da se i ženim, dok ne dođem iz soldačije... 
 KATA: Pravo imaš... Barem si bez brige. 
 PRIZOR TREĆI 
 Kata. Marko. Jela. 
   
 JELA  dolazi iz vrta noseći motiku u ruci, pa je odloži pod stijenu:  Ah, i ti si ovdje, Marko!... 
 MARKO s  osmjehom:  Došao sam, da te još malo vidim, prije negoli odeš kući. 
 KATA: Da... bila ti je svekrva ovdje. 
 JELA  zlovoljno:  Ma čula sam vas u vrt, kad ste se pregovarale. - Koga vraga dolazi toliko, ja bih htjela znati... 
 MARKO: Voli te... 
 JELA: Jest! - Voljela bi ona, nego ne znam što, da joj nisam snaha. Kad su me doveli tamo, veli ona: »Draga moja grlice, sad si naša«... A za tri me dana već ogovarala pred susjedama. 
 KATA: Zmija je ona, zmija... 
 JELA  Kati:  Ja samo ne znam, čemu se vi uvijek u sav glas prepirete i svađate s njom, kadgod amo dođe... 
 KATA  otresito:  Nego šta? Šutjet ću valjda? 
 JELA: Ne trebate šutjeti, ali nemojte ni vikati, da svi susjedi čuju. 
 KATA  kao gore:  Pa neka čuju! Šta onda? - U svojoj kući smijem vikati. 
 JELA: Oh, Bože moj! - S vama nikada na kraj... 
 KATA  Marku:  Vidiš li? To mi je hvala, što je branim pred onom kujom. Drugi put ću lijepo šutjeti, pa mir i bog!  Jeli:  Pravdaj se ti onda... vidjet ćemo već! 
 JELA: To se sve može i tiho reći. Ne treba čovjek baš usta razderati. 
 MARKO  napola u šali, Jeli:  Znaš ti šta? - Ajde lijepo k svekrvi, pa će prestati sve svađe. 
 JELA: Baš me briga! Da dolazi deset puta na dan po me. Dosta mi je bilo svega. 
 MARKO: Pravo imaš! Ja se samo šalim. Ljepše je tebi ovdje. Ideš kud hoćeš, dođeš kad hoćeš. 
 KATA  Marku:  I još uvijek joj nije pravo. Branim je, a ona ni da bi blizu... A poslije zna prigovarati! 
 JELA: Alaj ste čudni! 
 KATA  uzvrpoljila se:  Čudna, čudna... Lako je tebi iz vrta slušati! Ali čemu, da se i pregovaram s tobom?! Bolje, da prigledam večeru.  Ode u kuću. 
 PRIZOR ČETVRTI 
   
 MARKO  ustane sa stuba i došavši do bunara sjedne na ogradu.  JELA  pere si u kopanji ruke, a onda ih otire pregačom. 
 MARKO  nakon stanke:  Pa... što si radila u vrtu? 
 JELA: Ništa. Prekopala sam nekoliko gredica i posadila malo cvijeća. 
 MARKO: Da onda zakitiš prozore, nek se znade... 
 JELA: Šta? 
 MARKO: Šta?! - Da te dragan lakše nađe, kad dođe o Uskrsu na urlab. 
 JELA  nasmije se:  Ne će on doći o Uskrsu. 
 MARKO: Još bolje... Barem će onda netko drugi cvijeće mirisati. 
 JELA: Tko? 
 MARKO: Što ja znam? - Nisi ti valjda jedina bez svoga... 
 JELA  udarila je u smijeh:  Da, da, nisam!... 
 MARKO: A tko bi to mogao biti? 
 JELA  porugljivo:  Tko drugi, nego ti. 
 MARKO: Rugaj, se samo! Ne bi žalila, da sam ja... 
 JELA: Zašto? 
 MARKO  pogleda je ispod oka:  Tako... 
 Pauza. 
 JELA  pogledala ga, pa se prkosno osmjehne. 
 MARKO: I ovaj... ti baš ne ćeš k svekrvi? 
 JELA: Vraga ću kod nje... Kad sam došla malo kasnije kući, odmah ti ona mene ispitiva, gdje sam bila, što sam radila... pa šta ću onda? 
 MARKO: A Ivo zna? 
 JELA: Da sam ovdje? 
 MARKO: Da... 
 JELA  nehajno:  Zašto da mu ja to pišem? Znam da se već svekrva zato pobrinula. 
 MARKO: Kada ti je pisao zadnji put? 
 JELA: Još sam tamo bila. Spremila sam pismo u ormar, a ona ga nesreća uzela i pročitala. Pisao je Ivo, ako mi nisu dobri, neka mu samo javim... Da si je vidio! Ko da je pobijesnila! Udri ti ona mene psovati i grditi, da ću je rasklati sa sinom, da ću ovo i ono, a ja onda pokupim svoje stvari - pa zbogom! Što će ona mene grditi! - Od onda niti ja pišem Ivi, niti on meni. - 
 MARKO  namignuvši:  A voliš ga svejedno? 
 JELA: Ajde zbogom! 
 MARKO: I nijednoga momka ne ćeš ni pogledati... 
 JELA  kao da ga nije razumjela:  Evo na... Sad ću baš tebe... 
 MARKO  lukavo:  Poznamo se. 
 ]ELA gleda ga nepomično:  Zašto? 
 MARKO: Znaš ti već.  Tiho.  Nego, čuješ, Jelo... zašto si se i udavala tamo? 
 JELA: Zašto? Morala sam. Neću valjda ostati stara cura. Već mi je i onako prošlo osamnaest godina. Nisam mogla dulje čekati. Napokon, kuća je bogata... znaš i sam. 
 MARKO  prigušenom strasti upirući pogled u nju:  Vidiš, Jelo..., da si čekala malo...  Zastane. 
 JELA  pogleda ga:  Šta bi onda? 
 MARKO: Pa ja bih te zaprosio... 
 JELA  naglo:  Ne luduj! 
 MARKO  tiho, prodirno:  Ne Jelo! Uvijek si mi bila draga. Vjeruj! Boga mi!  Još tiše. A  zar si zaboravila, kad smo ono kopali vinograd kod nas. 
 JELA  naglo, smeteno:  Šuti... 
 MARKO  nehajno: A,  šta!  Sasvim tiho.  Čuješ!, - Kad bih došao? Hoćeš sutra? 
 JELA  nepomična:  Što ti je? Što hoćeš? 
 MARKO: Ma nemoj! Znam ja... Nisi ti jedina... Onda sutra? Dođi dolje u vrt, znaš? 
 JELA  sva u neprilici:  Ne... nemoj! Sutra ne mogu... ni prekosutra... Ali što ti je došlo? 
 MARKO  gleda je uporno stisnuvši zube:  Misliš li ti, da ja... 
 JELA  prekine ga naglo:  Ovaj... hoćeš li na proštenje na Jurjevo? 
 MARKO: To se razumije. A ti? 
 JELA: Možda. Ne znam još... 
 MARKO: Kupit ću ti najveće srce, što bude kod licitara. 
 JELA: Nisam ja više cura. 
 MARKO: Šta to mene briga? Baš zato. 
 JELA: Zamjerit će mi. 
 MARKO: Neka zamjeraju. Muža ti nema doma, a šta druge briga? 
 JELA:  porugljivo:  Kupi licitarsko srce svojoj dragoj! 
 MARKO: S tobom nije vrijedno danas govoriti. Bit će, da si noćas sanjala o Ivi. 
 JELA: Nije nego nešta! 
 MARKO: E, badava! Što je istina, istina je... Lijep je ono momak. Pa još k tome soldat! Kad te onako pogleda, pa privine... 
 JELA  srdito:  Ma ti si danas pijan. 
 MARKO: Šta ćeš! Ti si tome kriva. - Ali kod onoga ostaje? 
 JELA: Kod čega? 
 MARKO  sasvim do nje:  Da ćeš sutra doći. 
 JELA: Ne mogu. - Kad ti velim... 
 MARKO: Dobro... Ali poslije...  Prihvati je čvrsto za ruku ponad lakta. 
 JELA: Ne, ni poslije.  Istrgne se.  Pusti me! 
 MARKO  osmjehne se:  Vidjet ćemo! Ali idem ja sada. Moram još u kovačnicu.  Glasno:  Zbogom, kumo! 
 KATA  iznutra:  Zbogom. Marko! - Laku noć! 
 MARKO: Zbogom. Jelo!  Porugljivo.  I ne zamjeri mi!... 
 JELA: A šta bi! - Samo nemoj drugi put ludovati. 
 MARKO: Kad tebe vidim, odmah mi se pamet pomiješa. 
 JELA: Ajde k vragu! 
 MARKO: Idem već. Laku noć!  Ode na ulicu. 
 JELA  isprati ga i časak još stoji na vratima. 
 PRIZOR PETI 
 Jela. Kata. 
   
 KATA  izađe iz kuće i tare si pregačom ruke:  Je li otišao? 
 JELA  zatvorila je ulična vrata:  Jest. 
 Pauza. 
 KATA: Još nema toga starca. 
 JELA  oslonjena na bunar:  Valjda se opet gdjegod zabrbljao... 
 KATA: Da bi se zabrbljao zauvijek, da Bog da! - čovjek ima samo pokoru s njim. Peri ga, redi, hrani, a da bi zašto! Samo se povlači... I kad ode kuda, ne možeš ga dočekati... 
 JELA  gledajući u bunar; tiho:  Već se i mrači. - 
 Pauza. 
 KATA  stoji časak nestrpljivo; a onda otvori ulična vrata i gleda napolje, pa promrmlja ljutito:  Bilo bi ga dobro po smrt poslati! 
 JELA š uti. 
 KATA  zlovoljno:  I baš danas mora negdje ostati! - Neprilika stara! 
 JELA: Doći će valjda!... 
 KATA  slegne ramenima: A  jest!  Ode u kuću. 
 JELA  sjela je na stube i podbočila glavu rukama, pa se zagledala nepomično u jednu točku ni okom ne trenuvši. 
 KATA  izađe iz kuće; nestrpljivo:  Šta ćemo onda? 
 JELA  gledajući preda se:  Što ja znam... 
 KATA: Bilo bi dobro, da ideš tamo. 
 JELA  ustala je:  Ne će li ona sama ovamo doći? 
 KATA: Vrag bi je znao! - Kad sam bila ono prekjučer kod nje, rekla mi je, da će biti ovdje odmah kako se smrači... Sad opet taj stari!... Ajde ti tamo, pa da bar znamo, na čemu smo. 
 JELA  otežući:  Ali... ovaj... znate... ja se ipak bojim... 
 KATA: Zašto? 
 JELA: Pa tako... Da se tko sazna... 
 KATA: Ah, jest! 
 JELA: Ipak... Pomislite samo tu sramotu... 
 KATA  srdito slegne ramenima. 
 JELA  isprekidano, grozničavo:  Da to samo sazna ona zmija... Pisala bi odmah Ivi... za jedan sat bi to znalo čitavo selo.  Iza stanke.  Pa onda - kad on dođe kući! - Nikad mu više ne bih mogla u oči pogledati... I tukao bi me. Znam ja, kakav je on... Kad se razljuti, sav pocrveni. Još kad je bio momak, znala sam ga vidjeti... Pa ono, znate... kad su se potukli u birtiji... 
 KATA: Čemu to pripovijedaš sada? 
 JELA: Ne znate vi, kako je to... Mislim, da će mi glava puknuti... 
 KATA  tobože ravnodušno:  Kako ti drago. - To su tvoje stvari. 
 JELA: Ma znam ja sve, ali - 
 KATA  posprdno:  Najbolje, da odeš lijepo k svekrvi... Ona će ti znati bolje ugoditi nego ja. Možeš onda i s Dorom na sajam. Bit će vam ljepše. 
 JELA  naglo:  Šutite! 
 KATA  nastavlja sve razdraženije:  Ajde samo, ajde! O, znat ću si ja i sama pomoći... Barem se ne ću danomice svađati s onom rugobom... 
 JELA: Oh! 
 KATA  sve žešće:  Ali se onda ne dolazi k meni tužiti, ako ti što učine. Piši onda svom dragom Ivi, kad ti je on više nego li ja - piši mu, da... da si...  Naglo.  Ali čemu se ja srdim? - Već si se i onako valjda zasitila moje kuće... Idi samo, idi! Ne ću te ja siliti, da ostaneš... Ne boj se! Samo da mi više ne dolaziš, kad odeš jednom. - Znaš...  Pođe u kuću. 
 JELA: Majko! 
 KATA:  okrene se. 
 JELA  smetena:  Ovaj, ja ne znam... 
 KATA  još uvijek zlovoljno:  Nisi mi to onda trebala ni spominjat. Ti si prva počela. - Zašto sam i govorila staroj? Samo da se sramotim pred njom... 
 JELA: To je tako teško. 
 KATA  surovo:  Ništa nije... Šta bi bilo teško! Samo ti treba da budeš pametnija.  Porugljivo.  Strah te je... Ne znam čega... 
 JELA: Samo kad se to ne bi saznalo... 
 KATA: Tko će saznati? Nemoj se ti ovako držati, pa ne će saznati nitko. 
 JELA: Ali... ne će li možda stara kome pripovijedati? 
 KATA: Što ti sve ne misliš?! 
 JELA: Tako... da ne bi ona... 
 KATA  prekine je:  Ali da... Onda bi najprije samu sebe odala. 
 JELA: Znam ja to... Ali ipak... 
 KATA: Šta ipak!... Treba se tu samo malo požuriti, pa je stvar u redu... 
 JELA  tiho:  Istina je to, samo... 
 KATA  prekine je:  Ne tari si glave, molim te! Rekla sam ja staroj i to, ali ona veli: »Ne bojte se vi ničega... Ja ću doći onako u sumraku i nitko živ ne će znati«... 
 JELA  kao da sama sa sobom govori:  Samo da se to ne sazna, onda bi bilo sve dobro... 
 KATA: Što si danas takova? Kao dijete... 
 JELA  šuti uhvativši se rukom za ogradu bunara. 
 KATA: Barem si prije bila sama za to... 
 JELA  gnječeći okrajak pregače:  Ne velim ja ni sada da ne ću... 
 KATA: No eto! Samo što mi zadaješ više brige, nego je potrebno. Ti bi odmah sve pokvarila. A već je napolak gotovo. 
 JELA  neodlučno:  Da idem onda? 
 KATA: Ade, ajde... Reci staroj, neka se požuri. Pa onda... ne trebate baš ići zajedno... 
 JELA: A zar ne bi ona to meni samo dala? 
 KATA: Ne, ne... Bolje, da dođe ona ovamo... Stara se već u to dobro razumije... 
 JELA: Imate pravo. Da ne bi što... 
 KATA: Ma nego... Ona to ipak znade bolje od nas. - No, evo i staroga... 
 PRIZOR ŠESTI 
 Kata. Jela. Miško. 
   
 MIŠKO  dolazi s ulice poguren i slab polako koracajući:  Dobar veče! 
 KATA  namrgođena:  Bog daj! - Već je skoro i noć... 
 MIŠKO: Malo sam razgovarao tu na uglu... 
 KATA  prekine ga:  Uvjek vi imate razgovarati. 
 MIŠKO: To nije zlo... Sada i onako... 
 KATA  prekine ga opet:  Dobro je, dobro... Tamo u kuhinji imate večeru na stolu. 
 MIŠKO: A vi? - Vi ne ćete? - Ti, Jelo? 
 JELA: Ne, ne ću sada. 
 KATA: Mi smo jele malo prije.  Ujedljivo.  Tko bi vas dočekao! 
 MIŠKO  mašući glavom:  Zla si danas, Kato! 
 KATA: Ajde samo, ajde! - Idite, pa večerajte... 
 MIŠKO: Idem, već idem...  Ode laganim, drhtavim korakom u kuću. 
 PRIZOR SEDMI 
 Jela. Kata. 
   
 JELA  kad je Miško otišao u kuću, naglo:  Znate što će biti najbolje? 
 KATA  gotovo otresito:  No, šta opet? 
 JELA: Da ja odem tamo kroz vrt... Ne će me nitko vidjeti. 
 KATA: Dobro je. -  Nestrpljivo.  Ali idi već jednom. 
 JELA: Samo ću rubac uzeti. 
 KA TA: Što će ti? - Nije takova zima... 
 JELA: Ah, svejedno!  Ode u kuću i domala se povrati ogrnuta vunenim, velikim rupcem. 
 KATA: Samo se žuri. Ja ću staroga već poslati. 
 JELA: Dobro je. - Odmah sam ja natrag...  Pođe u vrt. 
 KATA  za njom:  Čuješ? 
 JELA  okrenula se:  Što je? 
 KATA: Reci i staroj neka dođe kroz vrt. 
 JELA  iz vrta:  Dobro je. Hoću. 
 KATA  poluglasno:  Hvala Bogu!  Ode u kuću. 
 Pauza. 
 PRIZOR OSMI 
 Kata. Miško. 
   
 MIŠKO  izlazi napolje s vrčićem za vodu, izvuče je vedricom iz bunara, pa se napije:  A - ha!... Bože moj, kako to godi! 
 KATA  izađe za njim:  Jeste li što umorni? 
 MIŠKO: Jesam, Kato, jesam... Sve me boli. 
 KATA: Pa nije to baš tako daleko... 
 MIŠKO  uzdahnuvši:  E, za mojih sedam križeva dosta 
 KATA: A kako je tamo? 
 MIŠKO  odložio je vrčić na ogradu hodnika i sjeo na stube:  Lijepo je, Kato... lijepo... Sve je oživjelo. - Morali bismo orati. Nekoji su već počeli... 
 KATA: Pa reći ćemo nekome. 
 MIŠKO: Sve se crne izorane brazde... Svijaju se tamo pod šumu, a mirišu!... Bože moj, kako je to, vidiš, čudno... Što je čovjek stariji, sve nekuda više voli tu zemlju... sve joj je bliži... osjeća njezin miris.  Zamislio se.  Valjat će domala leći u nju, pa spavati, dok nas Bog, hvala mu budi i dika, ne probudi opet u život...  Iza stanke.  I tako ti eto sve prolazi... 
 KATA  otišla je međutim u kuhinju i opet se povratila:  Posadit ćemo ondje kukuruz... To će, ja mislim, biti najbolje. 
 MIŠKO  izvadio je iz džepa duhankesu i lulu s kratkim kamišem, pa je počne puniti; a zatim iskresavši nekoliko iskara stane pušiti polako pljuckajući:  Možemo... Suša mu i onako ne će naškodjeti... Tamo je uvijek vlažno... Kako je ono lani bio lijep. 
 KATA: Tko će nam samo izorati? 
 MIŠKO  iza kratke pauze:  Ne bi li mogao koji brat zetov? 
 KATA  naglo:  Ah, jest!... I, danas je bila ona nakaza ovdje. 
 MIŠKO  podignuvši oči:  Po Jelu? 
 KATA  mrko:  Da. - Posvadile smo se. 
 MIŠKO  umuknuo je i gleda preda se. 
 KATA: Neću da mi oni oru, makar i ne bilo ljetos izorano. Pokazat ću ja njoj, da mi možemo i sami... Šta će ona tu meni zapovijedati?! - Pripovijedala bi odmah po čitavom selu, lajavka jedna... Kako je samo danas govorila! Ne će ona nas gristi, niti će dočekati, da što molimo u nje... Pa ovaj njezin - 
 MIŠKO  prekinuvši je:  Čuješ, Kato! - Meni je svejedno napokon, i to su tvoji posli, ali mi ipak nikako ne ide u glavu... 
 KATA  gotovo otresito:  Šta opet? 
 MIŠKO: To, vidiš, što Jela nije kod kuće... Nije to u redu. Kad se jedamput udala onamo, nek onda i ostane... 
 KATA  smiješeći se prezirno slegne ramenima:  Da! Nek ostane! 
 MIŠKO: Ne branim ja Baru... A jok, Bože sačuvaj... Znam ja dobro da je ona jezičava... Bila joj je i mati takova. 
 KATA  naglo:  No, eto, znate i sami, pa - 
 MIŠKO  prekine je:  Znam ja, Kato, čekaj malo... Poznam ja Baru, ali Jela je ipak morala ostati tamo... 
 KATA: Morala... morala, Bože moj!... Lijepo je to vama reći: »morala je ostati«, ali ne pitate, što je morala trpjeti!... 
 MIŠKO: Trpjeti!... Ta svi mi moramo trpjeti i mučiti se... Bez toga nije nitko. Ali ja velim samo to, da nekada žena ne bi smjela tako učiniti... Kad se udala: zbogom majko! - Došla bi samo u nedjelju poslije večernjice k materi, ali dok je sunce još visoko bilo, da je već kod kuće. He, da nije došla, čula bi ona od gazde... Sada je sve drukčije, sve... 
 KATA  otresito:  Ma znam ja to... 
 MIŠKO: Ne znaš sve, Kato! - Nije ovdje bilo družine, pa ti se koješta progledalo kroz prste... 
 KATA  nasmijala se ljutito:  Koješta! - Kao da sam ja bila ne znam kakova! 
 MIŠKO: Nemoj uzeti za zlo... Nisam ja ništa zla mislio. 
 KATA  omahne rukom:  Ah!... 
 MIŠKO  iza stanke:  Prerano si ti nju i udavala... 
 KATA: A, šta bi!... Nisu li druge još mlađe od nje? 
 MIŠKO: Znam ja to sve... Ali Jeli nije bilo za silu... Pa još, tamo!... Eto, sad imaš... Već ti je treći mjesec kod kuće... 
 KATA  prkosno:  Nije joj zlo, hvala Bogu! 
 MIŠKO: Zlo! Bože sveti! Ali tu ti nema nikakova blagoslova. Sve tako rasijano! Ivo u soldačiji... Ona ovdje... 
 KATA: Vi ste uvijek jednaki... 
 MIŠKO: Star sam, Kato! Vidio sam svega... Ali to mi nekako nije po volji! Mogla je ona i počekati, dok se vrati Ivo, ako je baš njega htjela.  Kratka pauza.  Sve bi sada rado odmah samo gospodariti, čim malo poodraste... A eto! - Nisam li i ja bio nekada mlad, pa evo - i ostario sam bez žene i bez doma... 
 KATA: Vi! - Ne mogu svi tako... 
 MIŠKO: Ja to ni ne velim. 
 KATA: Nego šta onda? 
 MIŠKO: Pa tako... Nema tu ništa... Mladom je na pameti samo veselje, pa kako bi se ljepše obuklo... A onda, vidiš, dolaze djeca... Treba ih držati u strahu božjem, učiti ih dobru, a mlado na sve to ni ne misli... 
 KATA  odrješito:  Sada nije, kako je nekada bilo. 
 MIŠKO  uzdahnuo je:  Nije, nije... Ali bolje je bilo nekada. Bilo je više straha božjega, više poštenja. - A sada svega toga nema... Brat se svađa s bratom, djeca s roditeljima, žena ne trpi muža, pa takav imadu i blagoslov od Boga... Svake godine suša, nerodica... Što ćemo! Božja volja! Eno, sad sam baš čuo, da su se Blaževi posvadili... Hoće da se dijele... Mladi je oca prekjučer uveče tukao... 
 KATA: Pravo ima. Zašto mu ne da napisati? 
 MIŠKO: Nemoj, Kato! Grijeh je to, veliki grijeh... Pomisli samo! Dići ruku na rođenoga oca! Bog to vidi. Pred njim nije ništa sakriveno. - Veliš: »zašto mu ne da napisati?« Pa dobro... Ali ako ga sin poslije protjera, kud će onda stari? 
 KATA: S vama nikada na kraj! 
 MIŠKO: E, kad je tako. - A Jela - 
 KATA  naglo:  Jela će ostati ovdje, i tu se nema nitko uplitati. 
 MIŠKO  gorko:  A najmanje stari slugan! - To si htjela reći, što ne, Kato? 
 KATA  neugodno dirnuta:  Ali - 
 MIŠKO: Meni ti je svejedno... ali ipak bi mi bilo žao Jele, da se ona sutra mora svađati s Ivom. 
 KATA: Ne će se svađati, vidjet ćete... 
 MIŠKO  slegne ramenima i pljucne. 
 Pauza. 
 KATA: Čujete, stari!... Sjetila sam se! Hoćete li otići k mojemu bratiću, da nam dođe orati. 
 MIŠKO: Zašto ne bih! 
 KATA: Ako ima sutra posla, neka dođe preksutra ili kad bude već mogao... 
 MIŠKO: Dobro je, idem...  Odlazi na ulična vrata. 
 PRIZOR DEVETI 
 Kata. Jela. 
   
 JELA  dolazi sva usopljena s desna:  Evo me!... 
 KATA  mahne joj rukom, da šuti; pođe do uličnih vratiju i pogleda napolje, pa ih pritvori opet:  Otišao je. - Vidjela sam te gdje ideš...  Tiho.  No, šta je? 
 JELA: Odmah će doći... 
 KATA: Hvala Bogu!  Kratka stanka.  Samo kad smo se toga starca riješile... 
 JELA  stoji nepomična, spuštenih ruku niz tijelo. 
 KATA  pristupivši k njoj bliže:  Što ti je?... Sva si blijeda... Prestrašila si se?... 
 JELA  isprekidano:  Kad sam išla natrag, tu na susjedovom vrtu... sastala sam Maru Blaževu...  Tišim glasom.  Upitala me, gdje sam bila... i to me tako prestrašilo, da nisam znala ništa reći... 
 KATA: Idi s milim Bogom!... Pa radi toga si se prestrašila? I sva si blijeda! Ha, ha, ha... 
 JELA  ne odgovara. 
 KATA: Baš si smiješna!... 
 JELA: O, da znate, kako mi je. 
 KATA: Ne budi dijete... 
 JELA  slomljeno:  Voljela bih, da se nisam nikada udavala!... 
 KATA  oštro, nesmiljeno:  Pa zašto si? 
 JELA: Oh! 
 KATA: Nisam te ni molila, ni silila...  Porugljivo.  Htjelo joj se brže muža... A sad, kad je to došlo, sad je lako reći: Zašto sam se udavala. - Zašto si?! 
 JELA: Šutite... 
 KATA: Zašto da ja šutim? - Šutjela sam dosta, kad je Ivo dolazio ovamo svake noći... Ni riječi nisam rekla... Nikad! - Svekrva te grizla, došla si k meni... Primila sam te. - Eto, to se dogodilo, hoću da ti pomognem... Sve sam ti dala, što si htjela, a sada samo: šutite!... 
 JELA: Ne znate vi - 
 KATA  prekine je naglo:  Znam ja sve... I baš ti zato i pomažem... Nemam nikoga drugog... I ti onda evo ovako. 
 JELA: Nemojte... 
 KATA: Šta ne bi? - Je li koja druga dala kćeri onoliko koliko ja tebi? - Sve najljepše i najbolje... Uvijek sam sve tebi gledala. - 
 JELA: Vi ne znate... Strah me je... Sad, kako sam srela nju, a nisam joj mogla odgovoriti... sad... sad mi je tako... 
 KATA  odlučno:  Molim te, nemoj sada sve kvariti, gdje je tako daleko došlo... 
 JELA pogleda je mutnim, ukočenim pogledom:  A zar već ne možemo natrag? 
 KATA  ljutito:  O, Bože moj, i ona još uvijek... Ma sad će evo doći i stara pa ne će te biti stid pred njom... A sama si još po nju išla... 
 JELA  gleda preda se. 
 KATA  nešto blaže:  Kao kakva curica!... I onda...  Naglo.  Ali reci i sama, promisli, - možemo li već sad natrag?... Reci! 
 JELA  slegne ramenima. 
 KATA  malo se udobrovoljila:  No eto!... I sama vidiš... Što bi se toliko branila? 
 JELA: Kad se bojim... 
 KATA: Ne boj se ništa... To ćemo znati samo mi i nitko više... A ona kuja neka pukne od jada... Usprkos njoj ne smijemo popuštati... 
 JELA  pogleda u vrt. 
 KATA: Nema je još... - a rekla si joj, da dođe kroz vrt? 
 JELA: Jesam... 
 KATA: Šta onda radi? 
 Pauza. 
 KATA: Idem ja da priredim, što će trebati...  Ode u kuću. 
 JELA  sjedne na stube, zatim ustane, pođe u vrt, i opet se povrati, ode do uličnih vratiju i onda dođe do stuba:  Majko! 
 KATA izađe naglo iz kuće: Što je?... Je li došla? 
 JELA: Nema je još. - Htjela sam vas pitati samo, bih li zatvorila ulična vrata?... 
 KATA: Čemu?... Stari bi opet počeo lupati, kad dođe, da svi susjedi čuju... Zatvorit: ćemo vrata na sobi, pa nek spava u staji... Večerao je i onako... Ali gdje je samo ta stara? 
 JELA  tiho, duboko:  Bit će skoro i noć... 
 KATA  gledajući u vrt:  Meni se čini, kao da tamo nešto... 
 JELA: Jest... ide... 
 PRIZOR DESETI 
 Kata. Jela. Jana. 
   
 JANA  dolazeći s desna sa zavežljajem:  Nema mene dugo, a?... Dobar veče!... 
 KATA: Bog daj dobar večer... Nije baš ni kasno... Istom se smrklo. - 
 JANA  smiješeći se:  Da, da... A to se ni ne radi obdan... Ha, Jelo? 
 JELA  šuti, ne odgovara. 
 JANA  Kati:  Boji se, je li? 
 KATA  malo se smela:  Tako... Čudno je malo... 
 JANA: O, znam ja to dobro... Pa onda - prvi put... Nije baš najljepše, ali bolje i tako...  Kati.  Da, znaš... Dođe ti ona k meni pa ni da sjedne, već samo: »Dođite, kumo, večeras«... 
 KATA: Mlada je, Bože moj... 
 JANA: No, drugi put će to ići lakše... 
 JELA  podigne oči spram Jane, kao da se probudila; drhtavo:  A zar to baš mora biti već sada? - 
 JANA  naglo:  Nego što ti misliš? - Kasnije će biti još teže... 
 KATA: Pravo velite, kumo!... 
 JANA: O, znam ja to sve... Stara sam dosta...  Jeli tiše.  Dok sam ja bila mlada, grlice! He, he... Da ti znaš, što sam ja radila... A, šta je to tvoje sada?! - Ništa. 
 JELA  grčevito:  To je tako -  Zastane. 
 JANA: Šta bi bilo? - Ti misliš, da je t o ne znam što! Strese te samo malo groznica, pa je opet sve u redu... 
 KATA: No, vidiš!... 
 JANA: Gore bi ti bilo ono drugo... Ti još ni ne znaš... To nije ništa Pa zar bi onda tolike k meni dolazile, da je to tako strašno Kolikima sam ja to već dala! - Eno, prošle je godine i Mara Blaževa... 
 JELA  pogleda je začuđeno:  I ona? - 
 KATA  zadovoljno:  No eto!... A ti si se bila tako prestrašila... 
 JANA: I ona, i ona, moja draga!... Ti misliš, da si jedina! - A i kolike druge!... Sve ti to samo dolazi: Dajte, kumo, dajte... Pa zašto da im i ne dam... I ja znam, što je mladost... 
 JELA: Samo kad bi to među nama ostalo... 
 JANA: Ne boj se ništa, drago moje! - To ćemo znati samo nas tri i nitko drugi... 
 KATA: I ja to pripovijedam po vas dan, ali kad je takova... 
 JANA: Misliš ti, da ću ja to kome reći? - Ne bi li me bilo Boga strah?... He, ako baš ne ćeš... Ali, vjeruj mi, grlice, bit će ti žao, ako nas ne poslušaš... 
 JELA  oborila je glavu. 
 JANA: Boji se ti onoga drugoga, moja draga!... Lako je sada kod matere... Ali kad on dođe, pa ako odeš kući, što će biti onda? Misliš li, da će ti svekrva što pomoći?... Hoće, bogme!... Da... Pa čemu ti onda i mladost?... Istom si se udala ljetos, pa da ne možeš više ni u crkvu ni na proštenje... Ovako si lijepo slobodna, pa što te briga! 
 KATA: Istina je to, istina... 
 JANA: Nego, da je istina. Niti si kada čista, niti gotova... Niti se kada naspavaš, niti se čega užiješ... Čemu ti onda i život?! 
 KATA: A šta ona zna?! 
 JANA: Pa kakova ti je korist i poslije? - Ako je sin, samo ti je na žalost, kad odraste... Svaki dan se svađa s tobom... Eto i sama vidiš i čuješ... Ako je kći, brini se odmah za nju... Spremaj blazine, stotine, platna... Otkidaj sebi od usta, pa puni ladice... Pravo veli mati: »Što ti znaš!« - Da ti je samo jedamput to pokušati, vidjela bi onda... A zar će, misliš, Ivo mariti za te, kad ostariš, prije negoli ti i treba? Čemu da si toga vraga vučeš na vrat? Sada ti je i onako najljepše. Njega nema, kod majke si, nisi djevojka, pa što ćeš više?! - A i sama si bila za to... 
 KATA: Ma nego... prva je spomenula... Sad najednom... 
 JANA: Ja ne znam, što joj je... Nisi li možda komu pripovijedala? 
 JELA  umorno:  Ah, šta bi? 
 KATA: No onda? 
 JELA  kao gore:  Samo da on to ne sazna... 
 JANA: Budi pametna... Gdje bi on saznao? - Pa što njega i briga? - Lako je njemu tamo... Nisi mu ni na pameti. Šta on? - Pa dok on dođe, bit će već i jesen, a gdje je onda sve to?! 
 KATA  prigušenim gnjevom:  Ajde već jednom! Stari će doći, a šta onda? 
 JANA: Zašto nas ne poslušaš grlice? Vidiš, mi ti hoćemo samo dobro... Ajde, ajde!... Već je vrijeme... Uhvati Jelu za ruku. Ja sam uvijek Jelicu voljela, a ona sada ovako... Ajdmo!  Pođe u kuću vodeći Jelu za sobom. 
 JELA  ide sasvim bezmoćno za Janom. 
 PRIZOR JEDANAESTI 
 Kata. Malo kasnije Jana. 
   
 KATA  kad Jana i Jela odu unutra, pođe i ona za njima, ali se ustavi i ode do uličnih vratiju, otvori ih i gleda časak na ulicu. Zatim ih oprezno pritvori, te pođe u kuću. 
 JANA  izade naglo u hodnik; tiho:  Gdje si? 
 KATA: Stoje? 
 JANA: Gotovo je. - 
 KATA  odahnuvši:  Hvala Bogu! 
 JANA: Treba to samo brzo... 
 KATA: Je li legla? 
 JANA: Jest - Ajdmo unutra! 
 Obadvije odu u kuću. 
 PRIZOR DVANAESTI 
 Velika pauza. Tišina. 
 Mrak pada sve gušći, a onda se iz kuće začuje oštar krik i nekoliko prigušenih jecaja, pa opet mir, u kojem počinju polako ozvanjati prvi zvuci pozdravljenja. 
   
 MIŠKO  ulazeći polako u dvorište s lijeva i zatvarajući za sobom vrata šapuće staračkim glasom tiho i usrdno: ...  sveta Marijo, Majko Božja, moli za nas griješnike... š apat se gubi. 
   
 ZAVJESA. 
 KONAC PRVOGA ČINA 
 
 
 ČIN DRUGI 
 Soba u Katinoj kući. U dnu vrata, kraj njih na desno velika zemljana peć, a na lijevo ormar, na kojem je poredano nekoliko šalica, oveći kip Majke Božje i druge sitnarije. Lijevo dva prozora s bijelim zavjesima, a između njih stol i klupa. Desno kraj peći omanja vrata u drugu sobu. Kraj vratiju naprijed ladica. Iznad stola visi malena petrolejska svjetiljka, a na stijenama nekoliko slika. - Sumrak. 
 PRIZOR PRVI 
 Kata. Jela. 
   
 Kad se zavjesa digne, stoji Kata kraj stola i zamata dva duplira u veliki, crni rubac. 
   
 JELA  izlazi s desna. Malo je blijeda i upalih obraza:  Jeste li gotovi? 
 KATA: Evo, odmah... 
 JELA: Odnesite samo što prije... 
 KATA: Ma idem!... idem!... Ne ću valjda obdan u crkvu, da me još tko vidi! 
 JELA: Pa onda se molite... I ja ću kod kuće... 
 KATA: Uh, ala si opet danas!...  Surovo.  Što ti je? 
 JELA: Tako me je strah... 
 KATA  nasmije se:  Strah opet!... Sada, kad je sve tako lijepo prošlo... 
 JELA: Vi ne znate, kako mi je. - Čini mi se, kao da me iz svakoga ugla netko gleda... A ima tako strašne oči... 
 KATA  gnjevno:  Jest!... Vrag te gleda, prosti mi Bože...  Kratka šutnja.  Ne daš si ti reći, nego ideš gologlava u mrak... Sad imaš! - Reći ću usput staroj, neka dođe, da ti vodu napravi... 
 JELA  pošla je do prozora i zagledala se napolje; uzdahne:  Tako mi je teško od onoga dana! 
 KATA  gleda je časak stojeći kod stola:  Uvijek si jednaka. Nikad ne ćeš biti pametna. 
 Pauza. 
 JELA  sumorno:  Pazite, da vas tko ne vidi, kad metnete svijeće tamo... 
 KATA  prekapa nešto u ormaru:  No valjda znam! 
 JELA  sjela je kraj stola i oslonila se o ruku:  Samo da se smrači... 
 KATA  obazre se ljutito:  Oh!... Bože sveti! 
 JELA  gleda nijemo preda se. 
 KATA  izvadi iz ormara vuneni rubac:  Ne idi nikuda napolje, dok mene ne bude. Ja ću već sve urediti, kad dođem. 
 JELA  ne odgovara. 
 KATA: Moraš se čuvati sada. Znaš, što je stara govorila. 
 JELA  zlovoljno:  Pa ni ne idem nikuda... 
 KATA: Bit će to sve dobro. - Još tjedan, dva - pa što te briga!... 
 JELA: Doći će i Uskrs... 
 KATA: Na Uskrs možeš i u crkvu. - A do jeseni, kad se on vrati - 
 JELA  prekine je:  Čemu to govorite sada? 
 KATA: A zašto ne bih? 
 JELA: Bogzna, što će još do jeseni biti?  Ustane. 
 KATA: Ne misli na to... Bit će već dobro. Ja ću ga nagovoriti, ne boj se, da dođe k nama. Makar mu stari baš i ne dao dijela. - A onda, kad bude ovdje, ne će ni pogledati nikoga od njih. 
 JELA: Samo kad bi htio? 
 KATA: To je moja briga. - Al idem ja sada... 
 Kroz prozore s lijeva počeo je prodirati polako trak mjesečine, koji biva sve jasniji i dulji. 
 JELA: Žurite se natrag. Samoj mi je teško... i strah me je. - Sve ove dane bilo je tako oblačno. 
 KATA: No, pa danas se razvedrilo... 
 JELA: Prvi put! 
 KATA: I ti si ustala. - Sve će se to lijepo svršiti. 
 JELA: Bog bi znao! 
 KATA: Idem ja. - Staroj ću kazati, neka odmah dođe. Da ne budeš sama... 
 JELA: Kako vam drago... 
 KATA  ogrnula se rupcem i stavila poda nj obadva duplira:  Zbogom!  Ode. 
 JELA  gluho:  Zbogom...  Zagleda se opet kroz prozor napolje, a mjesečina pada po njoj i obasjava je. 
 Pauza. 
 PRIZOR DRUGI 
 Jela. Marko. 
   
 MARKO  ulazi sredinom; duboko:  Dobar veče! 
 JELA  okrene se naglo; prestrašeno:  Tko je to? 
 MARKO  pristupio je bliže i nasmijao se:  Ha, ha, ha... Kao da me tobože ne pozna! 
 JELA: Marko!... 
 MARKO: No ja sam, ja... Šta se bojiš? - Ne ću ti ja ništa. 
 JELA  prisiljenim smiješkom:  Došao si tako iznenada... 
 MARKO  gleda je prodirno:  Htio sam da te vidim, eto... Drugo ništa... 
 JELA  poravnala si uvojak kose, što joj je spuzio na čelo:  Pa... sjedni... 
 MARKO: Hvala. Nisam umoran. 
 JELA: Napalit ću ja odmah svijetlo... 
 MARKO: Čemu? - Još se vidi. - Znam ja i u mraku, kakova si... 
 JELA  ustavila se kod stola i pogledala ga:  Opet si počeo... 
 MARKO: Kad me ti sama navodiš na to... 
 Tišina. 
 JELA  nesigurnim glasom: A  što rade vaši? 
 MARKO: Ništa. Što bi radili? - Ako bude lijepo vrijeme, sutra ćemo sijati... 
 JELA: Pomirili se još niste? 
 MARKO: Ne ću valjda ja prvi moliti njih za oproštenje. - Ako im je stalo do toga, nek bude; ali da ja prvi započnem, toga ne će nikada dočekati. - 
 JELA: Bit ćeš ti mekši do jeseni... 
 MARKO: Zašto? 
 JELA: Dok bude trebalo prositi mladu, bit će onda već mati dobra. 
 MARKO: Ah, briga mene! 
 JELA  življe:  Ti govoriš samo tako preda mnom. - A bogzna, nisi li i sada od nje došao? 
 MARKO: Pa da i jesam, šta onda? 
 JELA: No vidiš! A tamo veliš, da se ne ćeš ni ženiti. 
 MARKO: Ne mora se čovjek zato ženiti, ako ima curu. 
 JELA: Nego? 
 MARKO: Tako... Ljepše je. Ako se posvadimo, lakše se možemo razići. 
 JELA  nasmijala se kao na silu:  Uvijek su ti vragolije na pameti... 
 MARKO: Eto na! I opet joj nije pravo. Kažem li ti, da nemam cure, ne vjeruješ; kažem li, da imam, već se ljutiš. 
 JELA: Ja? - Možeš ih imati deset, ako hoćeš. Šta to na me spada? 
 MARKO: Tko zna! - A gdje je kuma? 
 JELA: Ne znam. Nekuda je otišla. - Trebaš je štogod? 
 MARKO: Ne trebam. Pitam samo. - 
 Opet je nastala šutnja. 
 MARKO  prigušenim glasom:  Čuješ, Jelo! - Zašto nisi došla? 
 JELA  gleda ga bez ijedne riječi. 
 MARKO: Ja dolazim već tjedan dana... sve po ovoj kiši i blatu, a ti si takova... 
 JELA  dahne u po glasa:  Kakova? 
 MARKO: Šta se držiš tako? - Kao da me ne razumiješ. 
 JELA: Šta ti je opet danas? - Zašto si došao? 
 MARKO  došao je bliže k njojzi:  Zašto? - Htio sam te vidjeti... - rekao sam ti već. Sve ovo vrijeme nisam mogao ništa pošteno raditi... I svemu si, vidiš, ti kriva... 
 JELA  odmakla se od njega natrag:  Ja? - Što bih ja bila kriva? 
 MARKO: Jesi, jesi... Otkako sam bio ono zadnji put kod vas, ne mogu nikako naći mira. - Svake sam večeri otišao srdit, jer te nisam mogao dočekati... 
 JELA: Zašto si dolazio? 
 MARKO: Zašto!... Zašto!... Znaš ti već, zašto... 
 Prilazi sve bliže k njoj, a kad ona uzmičući pred njim dođe do stola, prihvati je za obje ruke i počne govoriti tiho, duboko.  Uvijek si mi pred očima... svaki čas... - Misliš li, da ja ne bih mogao dobiti, koliko me volja, samo da hoću... A ti se držiš tako... 
 JELA  gleda ga prestrašeno; tiho:  Nemoj! Pusti me! 
 MARKO  gotovo uz njezino lice:  Ti ni ne znaš... Uvijek si mi bila draga... I onda, kad si polazila za njega... Onda sam te baš najviše želio. 
 JELA  sve uzrujanije:  Nemoj! Doći će tko... 
 MARKO: Ne će... Ne boj se! - Pa zašto... zašto bi se držala tako nekuda... Ima i on tamo, ne vjeruj ništa... Kad odu takovi ni ne misle više na dom... Baš ih briga! Jelo!... Čuješ!... Hoćeš li doći? Reci... Ne će nitko znati, vjeruj! Hoćeš? 
 JELA  istrgne mu se:  Pusti!... 
 MARKO  stupio je korak dva natrag:  A zar ti misliš, da ja ne znam, što se ovih dana dogodilo? 
 JELA  naglo, zatečeno:  Što si rekao? 
 MARKO  gleda je oštro; reskim, kao porugljivim glasom:  Pa... nije te u nedjelju bilo ni u crkvi... 
 JELA: Nije te briga! 
 MARKO: Ha, ha, ha... Zašto si se tako rasrdila odmah? 
 JELA: Zašto?... Ja ne znam... ali... 
 MARKO: I kuma Jana je dolazila k tebi... 
 JELA: Zašto da ne dođe? 
 MARKO  ne odgovara ništa, već je samo gleda u oči skrstivši ruke na prsima. 
 JELA  osovila je prkosno glavu i gleda ga također jedan časak, a zatim ponikne. 
 MARKO: Svašta se pripovijeda... A možda bih i ja što znao? 
 JELA  pristupila je korak k njemu:  Šta bi znao! - Ništa ne znaš... Samo me mučiš ovdje... 
 MARKO  prihvatio je za ruku; riječ po riječ:  A šta je bila one večeri, kad sam ja otišao od vas? 
 JELA  sva je zadrhtala i pogledala ga u velikom strahu:  Šuti!... 
 MARKO: Dakle ipak znam i ja nešto! 
 JELA  naglo, isprekidano:  Idi... Molim te kao Boga, idi!... Ne muči me dulje! Što sam ti učinila?!... 
 MARKO  obujmio je oko pasa:  Reci, da ćeš doći, i nikada više ne ću o tom govoriti... 
 JELA  klonula je; nemoćno:  Ja ne znam... 
 MARKO: Ne ću te pustiti, dok mi ne rečeš... Onda u vinogradu si mi pobjegla, ali sada ne ćeš... 
 JELA  uprla se rukama o njegova prsa:  Marko!... 
 MARKO  obuhvatio je i drugom rukom:  Onda sam gotovo plakao od bijesa, razumiješ li? Ali sada... sad mi moraš obećati... 
 JELA  otimlje mu se sveudilj:  Nemoj!... Ja ću vikati... 
 MARKO  pritegnuo je brutalno k sebi; glas mu je suh i drhtav:  Ne puštam te, dok mi ne obećaš... 
 JELA  brzo, preplašeno:  Pusti! Netko ide... 
 PRIZOR TREĆI 
 Jela. Marko. Kuma Jana. 
   
 JANA  otvara polako srednja vrata i ulazi u sobu. 
 MARKO  ispustio Jelu i otišao na protivnu stranu k peći. 
 JANA: Je li tko božji kod kuće? 
 JELA: Samo hodite unutra. 
 JANA: Kako je tu tamno!... 
 JELA: Napalit ću ja odmah svjetiljku.  Uzme žigice na ormaru i napaljuje svijetlo. 
 JANA: Bila je mati kod mene i rekla, neka dođem, da ti još uvijek nije...  Obazre se i opazi Marka.  Oho, i ti si ovdje? Nisam te ni vidjela... 
 MARKO: Došao sam nešto moliti kumu, pa je nema doma. 
 JANA: A, tako?  Sjedne.  I meni nije bilo najbolje ovih par dana... 
 MARKO  u šali:  Došao je vrag po svoje... 
 JANA: Šta me briga! Naživjela sam se dosta. 
 MARKO: I previše! 
 JANA: E, moj dragi, nikada nije previše. Vidjet ćeš, kad ostariš, kako ti se ipak ne da otići odovud... 
 MARKO: Šta se ne bi dalo! Svakoga, tko navrši šezdesetu godinu, trebalo bi otpraviti na onaj svijet. Makar silom. Takovi starci ništa ne rade, samo smetaju nama mladima. 
 JANA: To sada kažeš. Ali kad ti ostariš - 
 MARKO  zapaljuje cigaretu:  Svejedno. Samo nek se u mladosti svega užijem... 
 JANA: Imaš sve, što ti treba. Šta hoćeš više? 
 MARKO  porugljivo:  O, koliko ja toga imam! Za svaku sitnicu moram moljakati kod kuće da mi dadu novaca. I to je onda uživanje!  Sjedne pokraj peći na onizak stolčić i upre se laktovima o koljena. 
 JANA: Oženi se pa će ti žena donijeti stotine. Imat ćeš onda što ti srce zaželi. 
 MARKO: Lako se vama rugati! 
 JANA: Ne rugam se ja. Zašto? 
 JELA  čitavo je to vrijeme stajala kod stola, a zatim ode k prozoru, pogleda napolje, opet dođe k stolu i spusti se na klupu. 
 MARKO: Čemu mi onda velite, da se ženim? 
 JANA: Čemu? Zar nisi već dosta star za ženidbu? 
 MARKO: Jesam. Ali što će mi žena dok ima cura i snaša? 
 JELA  pogleda ga naglo i stisne grčevito pijesti. 
 JANA: Ne će to uvijek trajati... 
 MARKO: Sada još ide. Kad me ne bude nijedna htjela, onda ću morati da se oženim... 
 JANA: Lijepo se je tako šaliti, ali kad jednom dođu brige... 
 MARKO: Nek se još sada drugi brinu. - I vi ste nekada bili tako mladi kao i ja... 
 JANA: Jesam... ali sam zato radila... 
 MARKO: A ja, zar ja ne radim? 
 JANA: Kako kada!... Svaku večer te vidim, gdje ideš u birtiju... 
 MARKO: Moram se malo razveseliti...  Ustane, da će otići. 
 JANA: Da, da... Tamo je kugljana, pa karte, dolaze i cure... Onda još veliš da se ničega ne užiješ!... 
 MARKO:  mahne rukom:  Ah!...  Kratka šutnja. -  Te kume nema dugo... 
 JANA: Pričekaj još malo! 
 MARKO: Doći ću ja drugi put. - Laku noć! 
 JANA: Bog daj! 
 MARKO:  odlazi sredinom pogledavši još jedared na izlazu Jelu. 
 PRIZOR ČETVRTI 
 Jela. Jana. 
   
 JANA: Lijep momak, zar ne? 
 JELA  osmjehne se malo. 
 JANA: Šteta samo što je takav... Uvijek su mu na misli cure i birtija. 
 JELA: I drugi nisu bolji... 
 JANA: To je istina. I moj stari bi htio sjediti cijeli dan kod flaše. Hvala Bogu, koji ga je uzeo k sebi... 
 JELA  iza kratke šutnje:  Kumo!... A niste li vi nikome pripovijedali ono... 
 JANA  postavivši ruku na prsa:  Ali... Kako možeš i pomisliti! - Oslijepila na ovom mjestu! 
 JELA  nesabrano:  Da... Vjerujem vam... Ne znam ni sama, kako mi je to došlo u glavu. 
 JANA: Gdje bih ja to mogla... 
 JELA  ustane:  Znam, znam... Bit će, da se sve to meni samo pričinja. - Prošle sam noći sanjala, da se Ivo vratio kući. Ja sam ležala u krevetu kao one večeri, i on je došao k meni, gledao me dugo, a oči su mu bile tako crne i strašne... Onda mi je postavio ruku na prsa i pritisnuo je, da nisam mogla ni odahnuti... - Nato kao da je otišao, ali ona težina ostala mi je još uvijek na prsima. 
 JANA: Morao te je netko ureći. Ništa drugo. - Je li tko bio kod vas? 
 JELA: Ne sjećam se pravo. 
 JANA: Dosta je, da te vidi na prozoru... 
 JELA  gledajući ukočeno nekuda nastran:  Čitav dan mi je tako teško... 
 JANA: Kad misliš neprestance o tom... 
 JELA  nepomična:  Više puta mi dođe, da bih najvoljela, kad bi se on doista povratio... i da mu onda sve rečem... 
 JANA  preplašeno:  Bože sačuvaj! To bi još samo trebalo! 
 JELA  istim očajnim glasom:  Ah šta zato! - Barem bi onda bio svemu kraj. - Ne bih se mučila ovako... 
 JANA  ustane i pođe k njoj:  Za Boga, šta ti je? - Još nikada nisi ovako govorila. 
 JELA: Ne mogu se nikako otresti tih misli. Uvijek mi se vraćaju. - Pa kad on dođe, ako mu ne rečem... ne... bolje da onda ni ne idem više k njemu!... 
 JANA: Nemoj, grlice! Nemoj tako! 
 JELA: Znam samo da sam učinila nešto što nisam smjela i... i ja ne znam ništa više... samo mi je pred očima sve crno... i čini mi se, da ću nekuda pasti... 
 JANA  obuhvati je oko ramena:  Čekaj! Sjedni ovamo! Dat ću ti malo vode.  Privodi je k stolu. 
 JELA  spustila se na stolicu široko rastvorenih očiju. 
 JANA  uzme na prozoru vrčić s vodom i donese joj ga. 
 JELA  odmahne rukom:  Ne ću... To ne pomaže. 
 JANA: Što bi ti onda?.. 
 JELA: Ništa. - To se ne da protjerati...  Šutnja.  Tako, na časove mi dolazi kao da netko stoji pred vratima i ja to znam... kao da će banuti u sobu... i sva već zadršćem - a ono nema nikoga... - Ne, ja to nisam smjela učiniti... 
 JANA: Pa što si učinila? Da si ti prva, ja ne bih rekla ni riječi! - A je li to na koncu tako strašno? - Vidiš, ja se sjećam, moglo mi je biti oko deset godina, kad je naša susjeda ubila svoje dijete... 
 JELA  sva je zadrhtala:  Ubila?!... 
 JANA: Muž joj je bio u soldačiji; onda su služili po dvadeset godina, a ne kao danas, k svakom svetku dolaze kući... I tako joj se dogodilo, - pa da ne bude sramote, odnijela je dijete u štagalj i razbila mu sjekirom glavu... 
 JELA  prigušeno:  Ah!... 
 JANA: Zakopala ga je onda u vrtu kraj ribnjaka, i sve je tako prošlo. - Ali netko ti je to saznao i prijavio kompaniji. Došli su soldati, otkopali dijete u vrtu, i morala je priznati, da je ona to učinila. Odveli su je u zatvor, a tamo je progutala komadić cigle, kad je ostala sama. Drugi dan su je našli sasvim modru na podu. Zakopali su je onda zajedno s djetetom... 
 JELA  sumornim glasom:  I tako je umrla? 
 JANA: Bilo joj je suđeno. - To ti je vidiš grijeh, što je ona učinila... Ali ovo!... ovo je sasvim nedužna stvar... 
 JELA  kao da će nešto reći, ali u taj se tren otvore vrata. 
 PRIZOR PETI 
 Jela. Jana. Kata. 
   
 KATA  uđe u sobu:  Evo mene! 
 JANA: A, ti si to došla? 
 KATA  skine rubac sa sebe:  žurila sam se, da ne bude Jela sama... 
 JANA: Baš mi pripovijeda, da joj nije najbolje. 
 KATA: To je kad ide gologlava u mrak... 
 JANA: Vidiš, to ne valja! Znaš, da nije ni otkrito mlijeko u mraku dobro nositi. 
 JELA  ustane mučno i pođe u drugu sobu. 
 KATA: Kuda ćeš? 
 JELA  slabim glasom:  Moram leći. Umorna sam... 
 JANA: Čekaj malo, ja ću ti vodu načiniti. Bit će ti odmah bolje. 
 JELA  ustavila, se; neodlučno:  To i onako ne će pomoći... 
 JANA: Kako ne bi pomoglo? Daj sjedni još malo. Neki dan je i mene glava boljela; mislila sam, da ću poludjeti, i od toga mi je odmah bilo lakše. 
 KATA  postavila je ruku na Jelino čelo:  Tako ti je vruće čelo... 
 JANA  Kati:  Imaš li malo žeravice? 
 KATA: Imam. 
 JANA: Daj, donesi brže. - I jednu zdjelu... 
 KATA: Odmah...  Ode napolje. 
 JANA: Nemoj biti tako žalosna grlice! Daj nasmij se malo. 
 JELA  grčevito:  Najrađe bih, da mogu umrijeti... 
 JANA: Eto, i opet to isto... 
 JELA: Ja ne mogu, razumijete li, ne mogu više... 
 JANA: Šuti. Doći će mati, pa će opet biti zla. 
 JELA: Svejedno mi je već. Nek čuje i ona!... 
 JANA  naglo:  Šuti! 
 KATA  vraća se noseći zemljanu zdjelu i lopatu s žeravicom:  Eto svega... 
 JANA  uzme zdjelu i nalije u nju iz vrčića vode. 
 JELA  uzdahnula je teško i sjela na jednu stolicu prekrivši lice dlanovima... 
 JANA  mrmlja nešto u po glasa i baci jedan ugljen u vodu. 
 KATA  stoji kod stola i gleda u nju. 
 JANA: Vidiš, negdje je morala doći na vjetrove.  Baci još jedan ugljen u zdjelu.  Gledaj kako je potonuo! Ništa.  Spram Jele.  Čuvaj se da te tko opet ne ureče. 
 JELA  sjedi nepomična kao i prije. 
 JANA: Čekaj još jedan... od smrti...  Baci treći ugljen. 
 JELA  trgne se kao iza sna:  Šta velite? 
 KATA  mahne joj rukom, neka šuti. 
 JANA  gleda časak u zdjelu:  Dobro je sve. - Ne boj se. 
 ničega, golubice! Ne trebaš više ni misliti na to... Gledaj samo ovaj ugljen... A ti već hoćeš s pameti saći!... Sad ću ti još malo pomočiti čelo... Tako! A ovo drugo ćemo nalijati ovamo...  Nalije ostatak u vrčić.  Kad ožeđaš, onda samo pij ovu vodu... 
 JELA  otire si pregačom čelo. 
 JANA  Kati:  Tako sam ti ja mojemu starom, prije nego je umro, bacala ugljen od smrti. Bacim jedamput, drugiput, trećiput - uvijek smrt. - Nisam mu htjela reći. Bog mu daj duši lako. - Znaš kakav je bio... još bi me onako napol mrtav istukao; ali do ujutro mu je već trebalo užgati svijeću. 
 KATA: Istina je to. - I moja mati se u to razumjela... 
 JANA: Onda, vidiš, isto mi se dogodilo ljetos kod sestrične. Ja još nisam pravo ni vidjela, što je, a ona se već glasi s postelje, neka joj damo svijeću. Nije ju pop dospio ni pomazati. - Ali idem ja sada. Već sam dosta dugo ovdje. Jelu sam vidjela a drugo je sve u redu. Sutra ću doći opet. 
 KATA: Ne će li vas biti strah samu do kuće?... 
 JANA: Ne znam čega! Išla sam ja i mnogo kasnije. - Nego, hoćeš li mi dati malo brašna. Morala bih sutra kruh peći, a nisam još dobila iz mlina... 
 KATA: Čekajte malo! Ode napolje. 
 JANA: Tako ti je to, moja draga. Budi samo lijepo vesela... 
 JELA  ustala je već prije i oslonila se o zid kraj prozora:  Najvoljela bih nekuda van, na zrak... Tu me sve guši, sve mi je tijesno...  Grčevito se uhvati za prsa. 
 JANA: Ne smiješ sada nikud. Još bi ti gore bilo. 
 JELA: ... i onda... uvijek mi dolazi pred oči ona žena, o kojoj ste pripovijedali... Kako je to moralo biti strašno... 
 JANA: Ostavi to! Još ćeš i sanjati o njoj. 
 JELA: Kako je samo mogla! Pa još sjekirom!...  Sva se strese.  Nekakav hladni znoj mi odmah oblije čelo, kad na to pomislim... A ono se nije moglo braniti... I zakopala ga onda...  Sve tiše i umornije.  Bogzna, koliko je ona pretrpjela poslije?!... Moralo ju je boljeti... Napokon, i bolje za nju, da su saznali, i da je umrla... Tako se barem riješila svega...  Umukne. 
 Pauza. 
 KATA  uđe s ovećim zavežljajem:  Metnula sam vam i nekoliko jaja... 
 JANA: Hvala ti lijepo. - Onda, kako sam rekla... sutra ću doći. 
 KATA: Nemojte mi zaboraviti donijeti taj rubac. Možda ću ga trebati... 
 JANA: Ne boj se, donijet ću ga ja već...  Jeli:  Zbogom, grlice! Samo lijepo legni, a sutra, kad se probudiš, ne ćeš ni misliti na ono, što je bilo... Laku noć!  Odlazi. 
 KATA  isprati je do vratiju. 
 PRIZOR ŠESTI 
 Kata. Jela. 
   
 KATA: Zar ne ćeš leći? 
 JELA  uzdahne:  Ne ću. 
 KATA: Ja sam odnijela svijeće. Nikoga nije bila u crkvi. 
 JELA  stupi bliže naprijed:  Ja bih išla kući... 
 KATA  preneraženo je pogleda:  Šta? - 
 JELA  kao da je u grlu nešto steže:  Išla bih kući, velim... 
 KATA  stoji časak šuteći od ljutine, pa vikne u sav glas:  Idi do vraga, kuda si već i pošla! 
 JELA  prekinuto:  Bit će bolje kad on dođe... a nađe me ovdje... i kad sazna... 
 KATA  prigušenim bijesom; pograbi je za ruku:  Ni jedne riječi više!... Razumiješ li? 
 JELA  pogleda je ukočeno. 
 KATA: Ubit ću te... samo mi još riječ progovori... 
 JELA  oborila je glavu; izgubljeno:  I onako se već zna... 
 KATA: Što se zna? - Valjda si sama kome pripovijedala! 
 JELA: Nisam... 
 KATA: Onda šuti... Šta laješ ovdje?!... 
 JELA: Vidjet ćete, da će biti zla...  Kao da sama sebi govori.  Samo da je on bio doma, možda do svega tog ne bi došlo. 
 KATA: Sad se opet njega zaželjela!... Treba ti ga!... Da se nikad ne povrati bilo bi najbolje... 
 JELA: Nemojte! - Rađe da onda ja umrem... 
 KATA: To bi ti i trebala, kad si takova...  Izvadi stolnjak i počne prostirati stol. 
 JELA  beznadnim pogledom:  Više nikada ne ću biti sretna. 
 KATA: Nemoj mi govoriti dalje o tom... Ne ću ništa čuti... 
 PRIZOR SEDMI 
 Kata. Jela. Miško. 
   
 MIŠKO  došavši u sobu:  Dobar večer! 
 KATA  promrmlja:  Dobar večer... 
 MIŠKO: Izorali smo... 
 KATA: Jeste? - Već je kasno... 
 MIŠKO: Dosta je daleko, a nismo htjeli ići, dok ne zgotovimo... 
 KATA  prostrla je već stol i donijela tanjire:  Sjednite! Odmah ćemo k večeri... 
 MIŠKO  svukao je kaput i ostavio ga kraj peći:  Vani je tako lijepa noć. Mjesečina. Vedro. 
 KATA  donese jednu zdjelu s peći na stol:  Samo da ne bude ujutro mraza... 
 MIŠKO: Ne će valjda. Sasvim je toplo.  Sjedne k stolu i odreže komad kruha. 
 KATA  Jeli:  Ajde, sjedni! 
 JELA: Ne ću. Hvala. 
 KATA: Nego šta bi? Pečenih pilića? 
 MIŠKO: Hodi, Jelo, hodi! Meni za volju. 
 JELA  pogleda ga i slabo se nasmiješi:  Zašto? Nisam gladna... 
 MIŠKO: Oslabit ćeš tako. Već nekoliko dana, kako pravo ne jedeš... 
 JELA  dođe k stolu i sjedne:  Ajde, sjest ću, da vam bude slađe... Spusti glavu na ruku. 
 MIŠKO: Tako si blijeda... 
 KATA: Šta ćemo sutra raditi? 
 MIŠKO: Ja ne znam. - Šta ti misliš? 
 KATA: Morali bismo otići u vinograd... Bog zna je li Martin obrezao trsje? 
 MIŠKO: Valjda je obrezao do sada...  Jede. 
 KATA  iza dulje stanke:  Briga je velika s tim. - Najbolje bi bilo sve prodati; meni se ne isplati sva ta muka... 
 MIŠKO: Kad smo već tako dugo imali brigu, možemo još par godina... Pa što bi i s novcima?... Kakvo je to veselje ako ti netko donese kamate?... 
 KATA: Barem bi bila s mirom... 
 MIŠKO: Ovako ćeš lijepo ostaviti Jeli ono malo dobra, što imaš, i meni se čini, da je tako najljepše... Vidiš, ja sam ovdje sluga, ali bi me boljelo, da jednom pođem kraj zemlje, koja je bila naša, a sada je nečija druga... 
 KATA: A, da! - Baš se je vrijedno za djecu kiniti. Veliku hvalu ima čovjek za to!... Kad jednom roditelji umru, stalo djeci do njih!... 
 MIŠKO: Nisu sva djeca jednaka! 
 KATA: Nisu, bogme! Pitajte samo Jelu, da li sam joj više ja ili Ivo?... 
 JELA  podigla je oči:  Nemojte to sada... 
 KATA: Pitajte samo, vidjet ćete, što će vam reći... 
 MIŠKO: Pa mora ona i njega voljeti. Kako bi to bilo? Zato su se i uzeli, jer se vole... 
 KATA: Oh, strašno! - Upravo kao i ja s mojim starim. Jedva sam čekala, da ga se što prije riješim... 
 JELA  spustila je ruku na stol i skupila obrve:  A zašto, da ga ne volim? - 
 KATA: Čemu si onda ovdje? Mogla bi već davno biti u njegovoj kući... 
 MIŠKO: Kato! 
 JELA  ustala je. Glas joj je drhtao od boli i srdžbe:  I otići ću... 
 KATA: Možeš. - Kako će te samo svekrva veselo dočekati! 
 MIŠKO  Kati, oštro:  Šuti! Ti si svemu kriva. Misliš li, da to nije grijeh - svađati je s mužem?... 
 KATA: Tko ih svađa? 
 MIŠKO: A što je drugo nego svađanje, kad uvijek psuješ njega i njegovu mater i čitavu kuću?! 
 KATA: Ja govorim samo ono, što je istina... 
 MIŠKO: Nije to dobro, Kato, nije... 
 KATA: A, što vas briga? - Ako joj nije pravo, neka si popravi... 
 MIŠKO  slegne ramenima:  Ti uvijek tako radiš... 
 KATA: Još ćete mi vi zapovijedati!... 
 PRIZOR OSMI 
 Kata. Jela. Miško. Dora. 
   
 DORA  došavši unutra:  Hvaljen Bog! 
 KATA: Uvijeke! -  Presenećeno.  O, ti si to? 
 DORA: Nije me dugo bilo, je li? 
 JELA  sva je zadrhtala. 
 KATA: Sjedi malo... 
 DORA: Samo ću časak ostati... 
 MIŠKO  sjeo je tamo k peći i zapušio lulu. 
 DORA: Ivo je pisao, da će o Uskrsu doći na urlab... pa sam vam došla reći, da znate... 
 JELA: Doći će?! - 
 DORA: Ja ne bih ni znala, nego danas kod objeda počeo je stari nešta o njem pripovijedati, i onda je svekrva to izlanula. 
 JELA: Doći će... 
 DORA: Dobit će tjedan dana urlaba, zato i dolazi...  Jeli.  Nego, bilo bi dobro, da i ti sada dođeš kući... Ipak je bolje, da te tamo nađe... - Ako ti što svekrva reče, odbrusi joj kao i ja, pa će već prestati A ne, što samo šutiš i odeš nekuda!... Onda je još gora... 
 JELA: Ali, kako samo?... 
 DORA: Kako, Bože moj! - Ako hoćeš, ja ću jedamput uveče doći ovamo, pa ćeš sa mnom otići... Eto, vidiš! Nisam ni ja jedamput ostavila svoga muža... A ti nisi ni otišla od muža, nego od svekrve!...  Kati.  Što vi velite? 
 KATA  hladno:  Ja je ne ću nagovarati ni siliti... Nije više dijete... Samo nek mi onda opet ne dođe za tri dana!... 
 DORA: Pa u jesen se vraća Ivo iz soldačije, a onda će biti sve drukčije... 
 KATA: Neka radi, što je volja!... 
 DORA: I svekru je opet gore... 
 KATA: Opet?... 
 DORA: Da! - A kad on jedamput umre, sve će se to promijeniti. - Stara će dobiti svoj dio, a mi ćemo svako k sebi. 
 KATA: A što mu je? 
 DORA: Što mu je i prije bilo... Sav je već poguren... A kašlje po čitave noći... 
 KATA: Može se on vući još par godina... 
 DORA: Ne će dulje od ove godine, vidjet ćete. - A bi li onda bilo vrijedno, da Jela izgubi svoje? - Bogzna, što bi još stara nalagala Ivi... 
 KATA  slegne ramenima. 
 DORA: Julu će valjda udati ove jeseni, a Đuro neka ide s materom... 
 KATA: Sve ti je to još samo tako!... Najprije stari treba umrijeti... 
 JELA  nije ni slušala sav taj razgovor:  A kada je pisao? 
 DORA: Ne znam. Jučer ili prekjučer je došlo pismo... 
 JELA: Šta još piše, ne znaš? 
 DORA: Ne. - Svekrva nije drugo ništa rekla. 
 JELA: Pa da, što bi i pisao!... 
 DORA: I to, vidiš, ne valja, što se ti ovako držiš... Bog zna, može on svašta misliti... Kad je moj bio u soldačiji, skoro svaki tjedan sam mu pisala... onda mi svekrva nije mogla ništa, makar sam i bila na svakom sajmu i proštenju... 
 KATA: Ona se samo osloni na me, a kad do čega dođe, svemu sam ja kriva... 
 JELA: Pa što da mu pišem? - 
 DORA: Šta? - Kako ga voliš, kako uvijek na njega misliš... Nađe se već uvijek...  Nasmijavši se.  A i ne trebaš ga ni voljeti, ni mnogo misliti na njega... To ti je samo tako!... 
 MIŠKO  počeo je drijemati. 
 DORA: Povrati se ti samo, moja draga!... Nemoj ništa čekati. 
 JELA  sasvim tiho:  Ja ne znam... 
 Pauza. 
 KATA  Dori: A  kako se ti sada slažeš s Tomom? 
 DORA: Dobro. - Iz početka smo se svađali, kad mu nisam dala ništa svojega napisati, ali je brzo vidio, da sve svađe slabo pomažu... Od onda je onako, kako ja velim... - To je morala i Jela učiniti... Da, teško je... on je u soldačiji... Ali ipak... nije mu trebala davati polovicu onoga, što je od vas dobila. Za ženu je uvijek bolje, da je ona gazda. 
 KATA  porugljivo:  Bojala se, da je ne ostavi! - A samo nek se povrati, vidjet će već, koliko će dati za nju. Onda ću opet ja biti dobra!... 
 DORA: A ja sam jučer bila na sajmu. Kupila sam sebi i djeci nešto za Uskrs...  Jeli:  Šteta, da nisi i ti išla. Bilo je jako lijepih rubaca. Bijeli s velikim plavim ružama. 
 KATA: Ima ona dosta toga... 
 DORA: Znam, da ima. Imam i ja, ali k svakom svetku treba ipak nešta novo. 
 KATA: Je li bilo puno svijeta? 
 DORA: Dosta. Kao uvijek. 
 KATA: I ti dospiješ na svaki sajam? 
 DORA: Tako sam se već naučila. - Pa to mi je sve veselje! Još par godina, a onda ću biti stara baba. 
 KATA: Jesu li išli i tvoji? 
 DORA: Samo je Đuro išao... po nekakve kapljice za staroga... 
 KATA: Dolazi i doktor k njemu? 
 DORA: Jedamput je bio. Prepisao mu je medicinu, ali stari nije htio piti...  Obazre se na Miška. A  što vaš stari? 
 KATA: Danas je orao s mojim bratićem, znaš, tamo pod šumom...  Mahne rukom.  Jedna briga više, ništa drugo!... 
 DORA  otežući:  Nego, još nešto bih vam rekla, samo da vam ne bude žao... 
 KATA: - Reci samo... 
 DORA: Baš jučer na sajmu... ali možda ipak bolje, da vam ne rečem... 
 KATA  uznemireno:  Zašto? - Samo ti reci... 
 DORA: Ja znam, da nije istina... i gdje bi vi to učinile... 
 JELA  gleda je gotovo bez daha. 
 DORA: Pripovijedala je kuma Stankova, da je stara Jana dolazila k vama, da je dala nešto Jeli piti i tako... 
 KATA  sva je problijedila:  To je laž... Kako samo može lagati! 
 DORA: I ja sam odmah rekla, da to nije istina... Gdje bi vi tako što... 
 KATA: Znam ja, čije je to maslo... To je opet ona zmija... 
 MIŠKO  prenuo se:  Šta je? - Šta hoćeš?... 
 KATA: Ništa, ništa... Spavajte vi samo dalje... 
 JELA  ruke su joj klonule, i pogled je prestrašeno upiljila u Doru. 
 KATA: Pokazat ću ja njoj već... 
 DORA: Mislite, da bi to svekrva... 
 KATA: Tko drugi nego ona! - Sad je već tako počela. 
 DORA: Ja ne znam... ali baš bi zato bilo dobro, da Jela dođe... 
 KATA: Nek me se čuva. Jer kad ja jednom počnem, onda joj ne će biti najljepše... 
 DORA: Nemojte se zato srditi... Ja vam ne bih ni kazala, ali ipak bolje da znate... 
 KATA: Zašto? Ne srdim se ja na te... Hvala ti lijepo, što si mi to rekla... 
 DORA: Idem ja onda. - A po Jelu ću doći, ako hoćete, koji večer... 
 KATA  još uvijek uzrujana:  Ja ti ne znam. Vidjet ćemo. To je sve tako najedamput došlo... 
 DORA: Saznat ću ja već, tko je to izmislio. 
 KATA: Daj gledaj! Pa ćeš mi onda reći. 
 DORA: Dobro je. Laku noć!  Odlazi. 
 KATA  izašla je za njom:  Bog daj i tebi!... 
 MIŠKO  ustao je, stavio lulu na peć i otišao također van. 
 PRIZOR DEVETI 
 Kata. Jela. Kasnije Miško. 
   
 KATA  povratila se i ustavila nasred sobe:  Tko je to samo mogao reći? 
 JELA  izgubljeno:  Znala sam ja... 
 KATA  časak šuti:  Nitko drugi, nego stara... Prokleta baba! Neka mi samo dođe!... 
 JELA: Pa šta ćete joj? 
 KATA: Šta? -  Srdito. A  šta se ti tako crknuto držiš?... Tko te samo vidi, mora već misliti, da nije čist posao... 
 JELA  tupo:  Sada je već svejedno... On će saznati, i tako će se svršiti sve. - A ja sam mislila, kako će to biti lijepo, kad dođe... Sad... sada je kraj... 
 KATA: Šuti! - Ne srdi me još i ti!... 
 JELA  kao gore: A  tko je kriv svemu? 
 KATA: Tko? - Ti. Nisi li ti prva spomenula? - Sad ćeš još reći, da sam ja sve to načinila... 
 JELA  ledeno:  Ne... ja ne krivim nikoga... - Sam Bog zna, kako je do toga došlo... 
 KATA: Stara je to morala izbrbljati, drugi nitko... 
 JELA  sklopivši vjeđe:  Samo mi je u prsima tako hladno... i prazno... kao da sam mrtva... 
 Pauza. 
 JELA  stoji još časak nepomično, pa se trgne i pogleda Katu ukočenim pogledom; tiho:  A... gdje ste zakopali?... 
 KATA  jedno vrijeme ne odgovara, a zatim izbaci suho, promuklo:  Tamo... pod orahom... 
 MIŠKO  ulazi u sobu noseći nekoliko starih kaputa, koje rasprostire dolje pokraj peći. 
 KATA  odnijela je zdjele i tanjure sa stola na peć i složila stolnjak:  Jeste li napojili krave? 
 MIŠKO: Jesam. Još prije večere.  Sjedne na one kapute, prekriži se i počne moliti. 
 KATA: Ajdmo onda spavati. 
 JELA: Laku noć!...  Ode u drugu sobu. 
 MIŠKO: Laku noć, Jelo! 
 KATA: Ne trebate više svijetlo? 
 MIŠKO: Ne trebam... 
 KATA  ugasi svjetiljku i ode za Jelom. 
 PRIZOR DESETI 
 Miško. Kasnije Jela. 
 Kako je Kata ugasila svjetiljku, po sobi se opet prosula mjesečina i dopire sve do Miškova ležaja. - Tišina. Samo se negdje daleko čuju zvuci tambure i momačka pjesma: 
   
 Cvijeće mi polje pokrilo, 
    Samo je staza ostala — — — 
    — — — — — — — — — — 
    — — — — — — — — — — 
   
 Jedan čas je pjesma jača, kad momci prolaze mimo kuće, pa se opet izgubi u daljini. 
   
 MIŠKO  dovršio je već svoju molitvu, prekrižio se opet i legao pokrivši se kabanicom. 
 Velika pauza. 
 JELA  kad je pjesma posve utihnula, izlazi iz sobe na desno i ide k prozoru, pa ga otvori. Časak stoji onako blijeda u mjesečini, a onda uzdahne. 
 MIŠKO  tiho:  Ne možeš spavati, Jelo? 
 JELA  isto tako:  Ne mogu, striko. - Ni ti ne spavaš?... 
 MIŠKO: Ja sam već tako naučan. - Mi ti stari ljudi slabo spavamo. 
 JELA  zatvorila je prozor i došla k njemu:  Šta radiš onda, kad ne možeš spavati? 
 MIŠKO:  pridignuo se malo:  Što radim? - Više puta razmišljam štogod, više puta molim... Već sam star; moram biti uvijek spreman... 
 JELA  spustila se na mali tronožak:  A moliš li kadgod za me?... 
 MIŠKO  začuđeno:  Za te? - Nego da molim. Ja sam tebe uvijek volio. Ne prođe ni jedan večer, a da ne izmolim Očenaš za malu Jelicu... Ja velim »za malu«, a veća si od mene... Bože moj, čini mi se, kao da je sve to jučer bilo... Uvijek sam te nosio, a kad bih došao s polja, dotrčala si mi svaki put u susret... Ne znam ni sam kako si to najedamput odrasla, udali su te... 
 JELA  trpko:  I opet sam ovdje... 
 MIŠKO  ponovio je kao jeka:  Da. Opet... 
 JELA: Što veliš, striko, da se sve ono natrag povrati, kako bi to bilo lijepo!... 
 MIŠKO: Božja volja! - Što je prošlo, to se više ne vraća... 
 JELA  iza kratke pauze:  A ti si bio uvijek tako sam, striko? 
 MIŠKO: Kako, sam?... 
 JELA: Tako. - Nisi nikada imao ženu? 
 MIŠKO: Dok sam bio mlađi, uvijek sam mislio; nešto ću privrijediti, pa ću se oženiti, sazidat ću kuću, - ali kako je prolazila mladost, tako su prolazile i želje... Navršio sam tridesetu, došla je i četrdeseta, a koja bi me onda htjela? - Bio sam već star. Ubio me posao... Onda sam došao k vama, - tu sam se smirio, a sada... sada moram čekati, dok se ne riješim svega... 
 JELA: Nije li ti bilo kada teško radi toga? 
 MIŠKO: Znalo je i to doći. - Ali onda sam uvijek pomislio, koliko ima još većih siromaka od mene, i bilo mi je lakše... 
 JELA: Ti si dobar, striko. 
 MIŠKO: Bog nam neka sudi... On je sam dobar... 
 JELA: Meni je tako žao, kad mati više put... 
 MIŠKO  prekine je:  Nemoj se ti za to žalostiti... Ne misli ona zlo... Nagla je, to je sve, pa gdjekad reče, što baš ne bi trebalo... Nije, nije ona zla...  Ušuti. 
 JELA  gleda ga časak:  Ti bi možda spavao, striko?... 
 MIŠKO: Ne bih. Nisam ja pospan... 
 JELA: Tako me je strah u onoj sobi. Sasvim je tamno. Mati je zašutjela, ne znam, da li spava... samo se ura čuje na zidu... 
 MIŠKO: Ostani tu samo. Ja ne bih ni onako spavao. 
 JELA: Naorao si se danas... 
 MIŠKO: A, šta je to, ići kraj pluga! Samo kad je sunce. Danas je bilo tako toplo... 
 JELA: Striko!... 
 MIŠKO: Šta hoćeš? 
 JELA: Je li istina, da je nekada ovdje jedna žena ubila svoje dijete? 
 MIŠKO: Jest. Istina je. - A zašto? 
 JELA: Tako. Čula sam pripovijedati... 
 MIŠKO: Sjećam se toga dobro. Baš sam bio polag, kad su ga iskopali. Bilo je već napol sagnjilo. Glava se nije mogla ni raspoznati, tako ju je sjekirom razbila... - Istina je to, istina... 
 JELA  sva u jednoj misli:  Kako je to strašno... 
 MIŠKO: Grijeh je to veliki... Ako je i pogriješila prije, neka... Zato ništa... Ljudi smo svi... Ali ovako!... Bog to vidi... Pred njim nije ništa sakrito... 
 JELA  podbočila se o ruku i gleda ukočeno u pod. 
 MIŠKO: Koliko je pretrpjela poslije toga! Možda je svake noći vidjela, kako ono malo stvorenje pruža ručice... 
 JELA  s užasom:  Striko! 
 MIŠKO: Pravo si rekla, strašno je to i pomisliti... 
 JELA  zadrhtala je, a oči joj se grozničavo svijetle. 
 MIŠKO: Onda se još i ubila sama... - Bog joj neka oprosti!... Bio sam joj i na sprovodu. Ni popa nije bilo, ni zvonjeli joj nisu... Doktor ju je parao, prije nego su je zakopali... I ostala je onako, samo su poklopac zabili odozgo... 
 JELA  mrtvo:  Ni zvonjeli joj nisu?... 
 MIŠKO: Vele, da se onima, koji se sami ubiju ne smije zvonjeti. Bog zna!... Ni zakopati ih se ne smije na groblje... 
 JELA  kao gore:  A nju... gdje su nju zakopali? 
 MIŠKO: Kraj jednoga grma blizu plota. Tamo, gdje je sada ona velika vrba. 
 JELA  ustala je i došla do sredine pozornice. 
 MIŠKO: Muž joj se oženio drugom, kad je došao kući, ali i ona je ubrzo umrla... - Tako ti je to bilo... 
 Pauza. 
 MIŠKO: Jelo! 
 JELA  okrene se k njemu. 
 MIŠKO: Vidiš, ja bih ti nešto rekao, kad smo tako sami. 
 JELA  šapćući, preplašeno:  Šta je? 
 MIŠKO: Danas je bila ovdje Dora, i rekla je, da će Ivo doći, pa ajde ti lijepo kući... 
 JELA: Zašto? 
 MIŠKO: Zato vidiš, jer ovako je sve naopako. - Ivo tebe voli, ja znam, i dao bi sve za te... pa onda... nema ti tu blagoslova... 
 JELA: Ja ne znam... 
 MIŠKO: Ti znaš, da ti ja hoću dobro... 
 JELA: Znam, ali... 
 MIŠKO: No onda? - To nije nikakova sramota, ako odeš natrag. - A kako bi onda bilo, da te Ivo više ne će, kad se vrati... »Gdje je bila dosada, neka i ostane« - mogao bi reći... Znam ja, on to ne će, ali ipak je bolje... 
 JELA  uhvatila se rukom za čelo:  Ja ću još poludjeti... 
 MIŠKO: Ti si prisegla s njim, a to treba i držati. Samo se ti povrati, Jelo, ne će ti biti žao, vidjet ćeš... 
 JELA: Sada je već svejedno... 
 MIŠKO: Kako bi bilo svejedno? On još nije ni došao; pa ako se bojiš, ja ću govoriti s njim... Sve ću mu reći... 
 JELA: To ne pomaže... 
 MIŠKO  ustao je i došao k njoj:  Jelo, za Boga, što je? 
 JELA: Ja samo znam, da bi najbolje bilo, da je svemu kraj... 
 MIŠKO  prihvatio je za ruku:  Kako to govoriš najedamput? 
 JELA: Barem bi onda vjerovao možda, a ovako - ja ne znam, što će biti. 
 MIŠKO: Jelo! 
 JELA: Kako sam ga voljela! To istom sada vidim... A više ga ne smijem voljeti, jer to bi bio grijeh... Ne... Kako bi ga samo mogla pogledati... 
 MIŠKO: Jelo, za ime božje, što se dogodilo? Reci meni... 
 JELA  sve uzrujanije:  Zato najbolje, samo da se što prije svrši... Ovako dalje ne može biti... 
 MIŠKO  gleda je prestrašeno. 
 JELA  susprežući suze:  Striko... Striko... zašto sam ja tako nesretna?!... Klone do njegovih nogu. 
 MIŠKO  prignuo se do nje:  Jelo!... Jelo!... 
 JELA: Što sam učinila?!... Što sam učinila?!...  Teško zaplače. 
 PRIZOR JEDANAESTI 
 Jela. Miško. Kata. 
   
 KATA  izlazi naglo iz susjedne sobe:  Šta je to? 
 MIŠKO: Ja ne znam, ni sam. Tako je najednom došlo... 
 JELA  ustane sva zaplakana, širom rastvorenih očiju:  Pustite me!... 
 KATA: Kuda ćeš? 
 JELA: Pustite... 
 KATA  uhvatila je za ruku:  Nikuda... Bolesna si... 
 JELA  jedva govori od uzrujanosti:  Pustite me!... Molit ću za sve grijehe... da mi Bog oprosti... tamo... gdje je zakopano...  Glas joj zapne. 
 KATA  bijesno:  Nikuda!... 
 JELA  u sav glas:  Pustite me!...  Istrgne se i odleti na polje. 
 Mrtva tišina. 
 MIŠKO  preneraženo:  Šta je?... Šta je to rekla? 
 KATA  gleda nijemo preda se. 
   
 ZAVJESA. 
 KONAC DRUGOG ČINA 
 
 
 ČIN TREĆI 
 Soba kod Blažetića. U dnu prozor na ulicu, s lijeve strane prozora velika peć, s desne stol i oko njega klupe. Lijevo naprijed vrata na dvorište; desno otraga vrata u pokrajnu sobu, a naprijed prozor u vrt. Nekoliko ladica i stolaca. 
 Vedro, sunčano popodne. Kroz prozor u pozadini vidi se jasno, plavo nebo, a malo podalje jedno drvo, na kojemu je već lišće sasvim požutjelo. Kroz desni prozor prosuo se u sobu svijetli slap blagoga, jesenjeg sunca. 
 PRIZOR PRVI 
 Bara. Jedna Susjeda. 
 Obadvije sjede kod stola. 
   
 BARA: Namučim se dosta, moja draga!... Pomisli ti samo, kuhati svaki dan tolikoj družini... A i druge brige... Jula je svaki dan starija, o Maloj Maši navršila je petnaest godina... trebalo bi je udati... Znaš i sama, kakav je križ moj stari!... 
 SUSJEDA: I Đuro bi već skoro bio za ženidbu... 
 BARA: I on eto!... Bar će se onda smiriti, kad ga jedamput oženim... 
 SUSJEDA: Imaš dosta brige, vjerujem ja to. 
 BARA: A onda još i Dorina djeca! Danas ih je, hvala Bogu, poslala k materi... Jedva si malo otpočinem... 
 SUSJEDA: I meni je puna glava, kad počnu vikati... Snaha se samo makne nekuda, a ti stara onda pazi na njih! Užijem ti se i ja toga! 
 BARA: Znaš, grijeh je drugomu smrt željeti, ali najrađe bih, da stari umre. Zdravlja i onako više nikada, pa se barem ne bi mučio. 
 SUSJEDA: To je istina. Jako je već oslabio. 
 BARA: Julu bih nekako udala, a ja bih živjela s mojim dijelom, kako bih znala i mogla. 
 SUSJEDA: Tebi je ipak lako. Bar imaš svega, šta trebaš. Da još moraš misliti, što ćeš metnuti u lonac, - kao ja, vidjela bi onda, kako je to! 
 BARA  slegne ramenima:  Šta ćeš?! - 
 SUSJEDA: Sada je u jeseni još dobro. Ima svega. Ali ne znam sama, kako će biti u proljeće. Sedam nas je, a kakvo je bilo ljeto?! Šta je to: četiri vreće krumpira - na nas tolike! 
 BARA: Nekako će se već živjeti... 
 SUSJEDA: Jadno ti je to!... Snaha ne da ništa svojega u kuću, a ne misli, da k svakom obroku sjedne troje njezine djece... Htjeli smo kupiti kukuruz od nje, počekala bi nas za novac, samo dok konjče prodamo, - šta će nam sada na zimu, krme je malo... ali ni da čuje!... »Ja«, veli, »trebam novce i ne mogu nikoga čekati... a bogzna bi li vi meni i dali?«... Pa šta ćeš onda! - Svađati se ne mogu svaki dan, a ako šta i velim, odmah zlo!... 
 BARA: Najbolje je, da se čovjek može svega riješiti... 
 SUSJEDA: Tebi će ipak biti lakše, ako susjed umre... Ali ja!...  Kratka šutnja.  Zbilja! Kako si sada zadovoljna s Jelom? 
 BARA: Teško ti je to samo tako reći... Bolja je, nego je bila prvo... onda... Ivo je kod kuće, pa se ne ufa... A i boji se, znaš... 
 SUSJEDA: Da, da... He, sama si je kriva... Da je to koja sirota učinila, ja ne bih ništa rekla. Ali njoj nije bilo za silu... 
 BARA: Sad posluša sve, što joj velim... Samo je nekako žalosna, još nijedamput nije bila na proštenju, kako je došla. I danas ju je Ivo jedva natjerao, da ide na sajam... 
 SUSJEDA: Svega toga nije njoj trebalo... 
 BARA: Ah, šta bi trebalo! 
 SUSJEDA: Neki dan sam vidjela, da joj je mati bila ovdje... 
 BARA: Dolazi više puta, ali samo, ako baš mora. 
 SUSJEDA: Za Ivu bi najbolje bilo, da ode k njoj, kad se razdijelite. Imao bi odmah gotovu kuću... 
 BARA: Nek urade, što ih je volja... Samo nek meni dadu moje... 
 SUSJEDA: A i Kata ima dosta grunta... 
 BARA: Ima. Nije ništa prodavala. 
 SUSJEDA: I kuća je još lijepa... 
 BARA: Vidjet ćemo... Kako Bog da!... 
 SUSJEDA  ustane:  Moram ja sada ići. Sigurno nema još ni moje snahe sa sajma... djeca su sama. - Šta si ono rekla, da donesem nešto? 
 BARA  ustala je također:  Da. Imam jedan lonac masla, pa bi ga odnesla k Židovu. Ja bih i sama... ali znaš, kako je... Još bi koja snaha mogla vidjeti, pa onda eto grijeha!... 
 SUSJEDA: Hoću, hoću... Zašto ne bih? 
 BARA: Moram koji forint nekako otkinuti. Za Julu. Sramota je, da nema kao i druge, a stari ne će ni čuti za to. On samo veli: »Kako je bilo nekada, dok si imala jedan rubac za svetak, a jedan za svakidan?« - A ipak je ne mogu pustiti da hoda kao najveća sirota. Onda moram ovako. 
 SUSJEDA: Hoću. Odnijet ću ja... 
 BARA: Čekaj... vani je... u kuhinji...  Izlazeći sa Susjedom napolje.  Dođi pod večer, dat ću ti malo mlijeka i vrhnja, da vam nešta spečeš...  Časak se još izvana čuje slabi žamor. 
 PRIZOR DRUGI 
 Mato. Bara. 
   
 MATO  izlazi iz sobe na desno podupirući se štapom. Obazre se naokolo, a kad vidi, da nema nikoga, ode k prozoru, otvori ga i gleda napolje; promuklim, sipljivim glasom:  I opet si na ulici!... A ja mogu ovdje crknuti, ha?... 
 BARA  izvana:  Čekaj malo! 
 MATO: Što veliš? 
 BARA  srdito:  Ništa. 
 MATO  zatvori prozor, teško zakašlje i spusti se na stolicu uhvativši se za prsa. 
 BARA  uđe začas u sobu. 
 MATO  odahnuo je malo:  To će biti moja smrt... 
 BARA  promrmlja:  Šta ću ti ja? 
 MATO  pridigne glavu:  Što? 
 BARA  glasnije:  Ne mogu ti pomoći, velim... 
 MATO: Znam, da ne možeš... I ne ćeš... Svi ste, me zapustiti... Samo da što prije umrem, to bi rado... 
 BARA: Ajde zbogom! 
 MATO: Da... Samo da me nema, pa da gospodarite onda po svojoj volji... Daleko ćete doći... 
 BARA  porugljivo:  Ti znaš! 
 MATO: Nego, da znam... Šta biste vi bez mene... Ništa ne ćete imati, kad ja zaklopim oči... 
 BARA: I tebi su drugi ostavili... Nisi, bogme, privrijedio sam sve ovo, što imaš!... 
 MATO  žmirkajući očima:  A? 
 BARA  uzela je s peći košaricu s koncem i iglama i počela krpati jednu košulju:  Daj mi mira! Baš mi se hoće s tobom razgovarati!... 
 MATO: Što veliš? 
 BARA  otresito:  Gluh si! To velim...  Srdito ga pogleda i krpa dalje ne skidajući pogleda s košulje. 
 MATO: Gluh sam, je li? A onda, kad si polazila za me, onda nisam bio gluh? - Sad sam star... ne mogu nikuda... sad bi htjela mlađega!... 
 BARA: Hoćeš li prestati već jednom?... 
 MATO: Da sam ja tebe slušao, kad si me nagovarala, da prepišem grunt na djecu... lijepo bih ja izišao!... Bogme bih! Crkavao bih sada pod tuđim plotom!... 
 BARA: A što tu brbljaš?... 
 MATO: Ovako sam barem gazda! Morate me dvoriti, ako hoćete, da vam što ostavim... Morate, razumiješ li? Drukčije ne dobijete ništa... 
 BARA: Briga nas! 
 MATO: To ćemo vidjeti! 
 BARA: Oh, strašno se tebe netko boji!... 
 MATO: Morate se bojati, jer drukčije - 
 BARA  prekine ga:  No šta? 
 MATO  razjareno:  - Jer ću vas protjerati... sve...  Opet ga je spopao kašalj. Sav se prignuo, čelo mu je probio znoj, a ruke mu dršću. Na časove teško odahne. 
 Pauza. 
 BARA  ustala je i odložila švelo:  Toga ti je trebalo!... 
 MATO  mahne rukom, da šuti. 
 BARA: Hoćeš li vode? 
 MATO  prošapće:  Ne ću... 
 BARA: Nego šta bi? 
 MATO  teško dišući:  Ništa... Tomu si ti kriva... Uvijek me srdiš...  Otire si rukom znoj sa čela. 
 BARA: Ja sam kriva! - Kriv si sam...  Sjedne i opet uzme košulju. 
 MATO: Šuti! - 
 Pauza. 
 MATO  malo mu je odlanulo; opet je pogledao Baru:  A što je ono nosila susjeda zamotano u rupcu... 
 BARA: Šta te briga! - Ne brbljaj! Opet će ti biti zlo... 
 MATO: Briga me je... Cijelo gospodarstvo propada. Svi me kradete. 
 BARA: Dala sam joj malo mlijeka, eto! I radi toga dižeš toliku viku... 
 MATO: Šta si joj dala? 
 BARA  naglašujući oštro:  Mlijeka! - Rekla sam ti već... 
 MATO  kao da ne vjeruje:  Ah! Bogzna, što si ti njoj dala?! - Prekjučer je ona flaša rakijom bila puna, a danas preko polovice fali... 
 BARA: Popili su valjda... 
 MATO: Popili su, je li? A zašto su popili, ha? Tko im je rekao? 
 BARA: Ti si svakomu jalan. - Zato te je Bog i kaznio. 
 MATO: Šta me je Bog kaznio? - Bog voli raditi, znaš, a ne - 
 PRIZOR TREĆI 
 Bara. Mato. Jula. 
   
 JULA  došla je naglo u sobu:  Ja ne mogu nigdje naći onu gusku. Cijeli sam vrt prošla... 
 BARA: Onda ju je netko ulovio... 
 MATO: Koga? 
 BARA: Gusku. - Šta ispituješ? 
 MATO: Eto vidiš! Svaki dan se nešta izgubi ili ukrade, a kad ja što rečem... 
 JULA: Naši još nisu došli? 
 BARA: Nisu. Ja ne znam, što rade tako dugo?... 
 MATO: Piju negdje. 
 BARA: Što im ja mogu?! 
 MATO: Zašto nisi i ti išla? 
 BARA: Zašto nisam išla! - Tko bi onda opet s tobom imao posla? 
 MATO: Šta? 
 BARA  mahne rukom:  Ah! -  Juli:  Ne znaš, jesu li Blaževi došli? 
 JULA: Jesu. Vidjela sam, kad su se vozili kući. - Vele, da su naši prodali kravu. 
 BARA: Prodali su? - Ne znaš za koliko? 
 JULA: Pred podne su još, vele, imali devedeset forinti... Poslije nisu bili s njima... 
 MATO: Koliko su imali? 
 JULA: Devedeset forinti. 
 MATO: Znao sam ja, da će oni to samo protepsti... 
 BARA: Zar to nije dosta? - Kao da je to ne znam kakova krava! 
 MATO: Šta ti znaš?!... U jeseni je uvijek marva skuplja... 
 JULA  otišla je u pozadinu, otvorila prozor i gleda na ulicu. 
 MATO  Juli:  Bolje, da što radiš, nego što se tu nagledaš... Ne ćeš ništa za to dobiti... 
 BARA: Sad opet njoj ne daš mira!... 
 JULA  niti se ne obazire. 
 MATO: Tolika cura! Već bi mogla nešto raditi, a ne samo gledati, gdje je koji momak na ulici... 
 BARA š uti i krpa dalje. 
 MATO: Bože pomozi onoj kući, koja te dobije!... 
 BARA: Hoćeš li šutjeti već jednom?... 
 MATO  Bari:  Ništa je nisi naučila! Ne zna još ni kravu podojiti!... 
 JULA  razgovara s nekim na ulici:  Idu već? - Aha, eno vidim već kola... Šta veliš?  Nasmije se.  Istina je. Ti nisi bila? - Skupo je? I ja bih također trebala... Moraš se žuriti? No ajde idi... zbogom! 
 MATO: Molim te, zatvori već jedamput prozor... 
 JULA  zatvara:  No... evo, evo!... Kako vam danas opet sve škodi!...  Bari:  Idu naši. 
 BARA: Čula sam. 
 MATO: A tko je to bio, s kim si govorila? 
 JULA: Nitko... tko bi bio?! 
 MATO: Idi im onda otvori vrata. 
 JULA: Dosta ih je na kolima, pa neka otvore! 
 MATO  zamahne štapom:  Ideš?! 
 JULA  prkosno:  Baš ne idem!... Pa šta mi možete? 
 Vani se čuje štropot kola. 
 BARA  odložila je košulju:  Evo ih!... 
 MATO: Čekaj ti mene mala!  Ustane i hoće k Juli. 
 BARA: Daj se smiri jedamput. Baš si kao dijete! 
 MATO: Zašto me ne posluša? 
 BARA: Bolje bi bilo, da ležiš u postelji... 
 JULA  otišla je na protivnu stranu stola i smije mu se:  Ulovite me, ako možete!... 
 BARA  Juli:  Što mu ne daš mira? - Znaš, kakav je! 
 MATO  nemoćnim bijesom:  Dat ću ja tebi, kad te ulovim! 
 PRIZOR ČETVRTI 
 Pređašnji. Dora. Tomo. 
   
 DORA  ulazi s lijeva noseći veliki svežanj u rukama:  Evo... došli smo mi...  Postavi svežanj na ladicu kraj vratiju. 
 BARA: Gdje ste tako dugo? 
 DORA: Morali su čekati s pasošem. Pa dok smo nakupovale... 
 JULA: Što si kupila? 
 DORA: Čekaj, pokazat ću ti poslije... 
 TOMO  došao je također u sobu. 
 MATO: No, jeste li prodali? 
 TOMO: Jesmo. 
 MATO: Za koliko? 
 TOMO: Za sto i pet. 
 MATO: No ajde! - Ja sam mislio, kakovi već jeste da ćete prodati samo onako... da se riješite... 
 DORA: A praši se tako kao u ljetu... Čovjek ne može gledati... Da barem nisam ovu opravu obukla!  Skinula je rubac s glave. 
 JULA  uzela ga je u ruke:  Gledaj, kako je zgužvan!... 
 MATO: A gdje su novci? 
 TOMO: Ivo se pogađao... Kod njega su. 
 MATO: A gdje je on ostao? 
 TOMO: U birtiji. Kupci mu nisu dali mira. 
 MATO  prekine ga:  Sve će opet zapiti!  Kašlje. 
 DORA  svukla je i bluzu sa sebe i bacila je na ladicu. Razgovara se nešto potiho s Julom. 
 MATO: Nisi li ti stariji? Zar mu nisi znao uzeti? 
 TOMO  zlovoljno:  Ne ću valjda tražiti tamo pred svijetom, da mi da... 
 MATO: Nego, šta? Je li ovako bolje? 
 TOMO  kao gore:  Što mene briga! Ovdje se i onako nikada ne zna, tko je gazda. 
 MATO: A tko je kriv tomu? Valjda ja?! 
 TOMO: Zašto niste vi išli na sajam, ako vam nije pravo.?! 
 BARA: A gdje je Jela? 
 TOMO: Ostala je s Ivom... 
 MATO: Gdje je ostala? 
 TOMO: U birtiji. Gdje bi drugdje! 
 BARA: Mogao si baš uzeti novac... 
 TOMO: Pustite me s mirom! Rekao sam već: drugi put ćete vi ići, pa nek ide do vraga sve skupa!... - Dajte nešto jesti! 
 BARA: Čekaj malo!  Juli.  Idi u kuhinju, pa donesi onu zdjelu, što je na polici. 
 JULA  ode napolje. 
 DORA  otišla je k ladici i nešto tamo premeće. 
 TOMO  sjeo je k stolu. 
 BARA: Dakle i ona mora odmah ići s njim... Da joj ga ne bi tko oteo! - A ne misli, da kod kuće ima posla... 
 MATO  Tomi:  Komu ste prodali? 
 TOMO: Ne znam. Nekakvom čovjeku. Nisam ga pitao, odakle je. 
 JULA  donijela je zdjelu i postavila je na stol. 
 BARA  Dori:  Ajde!... 
 DORA: Hvala. Ja sam ondje malo jela. 
 BARA: A gdje je Đuro? 
 JULA: Vani. Napaja konje. 
 BARA: Mislila sam već, da je i on ostao gdjegod... 
 TOMO  počeo je jesti:  Htio je, ali ga ja nisam pustio. 
 MATO: Sutra idite u šumu, šta ćete doma? 
 TOMO: Nije sila... 
 MATO: Šta veliš? 
 TOMO  glasno:  Dospjet ćemo još... 
 MATO: Dospjet ćete! Zato i jeste uvijek zadnji! 
 PRIZOR PETI 
 Pređašnji. Đuro. 
   
 ĐURO  došavši u sobu:  Dajte mi jesti! 
 BARA: Evo, tu imaš... 
 ĐURO  došao je k stolu i pogledao u zdjelu:  To si vi sami jedite!... Nikakvoga reda nema u toj kući... Zašto niste skuhali štogod? 
 BARA: Ja ću vas čekati s jelom, a ne znam, kad ćete doći! - Šta još ne bi! 
 ĐURO: Dajte mi nešto!... Gladan sam... 
 BARA: Imaš na stolu, pa jedi... 
 ĐURO  Tomi:  Da sam znao, ne bi me ti dobio u kuću. Otišao bih lijepo s Ivom, pa što mi stalo! 
 MATO  prigušenom ljutinom:  Neka samo propada, je li? 
 ĐURO: Propast će i onako kraj takvoga gospodarenja! - Dajte svakom njegovo, pa mir i Bog! 
 MATO: To bi ti htio, znam ja... Ali ne ćete, dok ja živim!... 
 ĐURO: Ne ćete ni vi uvijek živjeti! 
 MATO: Pa šta onda? 
 ĐURO: Onda ćemo biti mi gazde! 
 TOMO: Hoćeš li šutjeti? 
 ĐURO: Otkada imaš ti veće pravo od mene? Zato što si nekoliko godina stariji?! - A ti smiješ govoriti! 
 TOMO: Šuti! 
 ĐURO: Reci to nekomu drugom, a ne meni! 
 BARA: I opet se svađate! 
 MATO: Tomu si ti kriva... Da si ti bolja, bila bi djeca drukčija! 
 BARA: Zašto ih ti nisi u redu držao? 
 MATO  ustao je:  Svađajte se, koliko hoćete... Meni će biti doista za života, a poslije i onako ne ćete imati ništa!...  Ode u sobu na desno. 
 TOMO  iza dulje stanke:  Zašto mu sve govoriš? - Vidiš, da je već slab... 
 ĐURO: Briga me! Što prije ga se riješimo, tim bolje!... 
 BARA: Kako možeš tako govoriti? 
 ĐURO: Kao da i vi svi to isto ne mislite! Samo ne ćete reći... 
 BARA: Ipak je to grijeh. Otac ti je... 
 ĐURO: A, šta otac! - Dajte mi rađe nešto jesti! 
 BARA: Rekla sam ti, da nemam drugo ništa... Pričekaj do večere... 
 ĐURO: Jest! Do večere!... 
 BARA: Nego šta? 
 ĐURO: Ajte k vragu!  Ode napolje i zalupi vratima. 
 BARA: To ti je život!... 
 TOMO: Sami ste ga naučili... 
 BARA: Jesam! Ja sam ga naučila!... 
 TOMO  ustao je, obrisao nož, kojim je jeo i stavio ga u džep:  Tko drugi? Dok je bio mali, davali ste mu sve, što je htio... To vam je sada hvala!  Zapušio je lulu. -  Idem ja nakositi za krave.  Dori: A  ti se raspremi već jedamput, pa idi po djecu. Bit će i večer...  Ode napolje. 
 PRIZOR ŠESTI 
 Dora. Bara. Jula. 
   
 BARA: Daj mi se Bog riješiti samo toga! 
 JULA  makne onu zdjelu sa stola; Dori:  Daj, pokaži! 
 BARA: Ovakove družine nema u čitavom selu! 
 DORA  donijela je onaj svežanj na stol:  Nema, bogme!... Mislite, da i drugi nisu takovi?... 
 BARA: Štogod ja načinim, ništa nije dobro... 
 DORA  razvezala je svežanj i počela vaditi stvari napolje. 
 BARA: Najprije ona stara neprilika, a onda još i ova dvojica...  Došla je i ona k stolu. 
 JULA: Kako je to lijepo! 
 DORA: To sam kupila za suknju... Ovo su cipele za djecu... 
 JULA: Ovo je baš lijepo...  Bari:  Takovo ćete i vi meni kupiti... 
 BARA: A pošto je to? 
 DORA: Rif po dva forinta. 
 BARA: Dosta skupo... 
 DORA  pokazujući jedan drugi komad:  To sam kupila za njega... 
 JULA: A ovaj rubac?... 
 DORA: Tri: forinta... 
 BARA: To si ti danas dosta potrošila... 
 DORA: Za ova je ljeta i onako kraj. - Do proljeća ne ću više ništa kupovati... 
 JULA: I vi ste danas mogli također ići... 
 BARA: Bit će još koji sajam do Božića... A tko bi opet bio sa starim kod kuće? 
 DORA  smotala je opet sve skupa i odnijela u ladicu. 
 BARA: Moram ići nekoji dan u varoš da kupim pamuka za blazine... Pređa je već kod tkalca... 
 DORA: Šteta šta ste sijali ljetos. Ne isplati se. Danas je bila tako lijepoga platna na sajmu. 
 BARA: Šta ćeš! Čovjek uvijek misli, da će ovako biti jeftinije... 
 PRIZOR SEDMI 
 Pređašnje. Jela. 
   
 JELA  došla je s lijeva i ustavila se časak kod vratiju. 
 BARA: No, jesi li došla? - A gdje je Ivo? 
 JELA  potišteno:  Ostao je još u birtiji... 
 BARA  srdito:  Zar ga nisi znala dotjerati kući? 
 JELA: Rekla sam mu, nek ide, ali nije htio... 
 BARA: Nije htio! - A zašto si mu onda žena?! 
 JELA: Šta mu ja mogu, ako ne će... 
 BARA: Nisi ni ti ništa bolja! 
 DORA: Nije ona kriva... 
 BARA: Drži se, kao da ne zna ni pet nabrojiti, a drukčije  - Prestane. 
 JELA: Rekao je da će doći... 
 BARA: Doći će! Dok potroši sve, što ima... Koliko su već zapili? 
 JELA: Ne znam... 
 BARA  ujedljivo:  Barem si i ti s njima pila! 
 JELA: Nisam ni okusila... 
 JULA: A što je toliko mučite? Ajte vi po njega... 
 BARA: Ti šuti!... 
 JELA: Tamo sam ih nekako nagovorila, da odu iz birtije, ali sada su se opet ovdje svrnuli k Židovu... 
 BARA: Tomu ne će biti kraj, dok ne potroši sve... 
 Pauza. 
 JELA  skinula je rubac i odložila ga na klupu. 
 BARA: Pa čemu se sada svlačiš? 
 JELA  pogleda je. 
 BARA: Idi po njega, idi!... Šta me gledaš?... 
 JELA: Po njega?... 
 BARA: No valjda! 
 JELA: Ne... Ne idem... 
 BARA: Ne ideš? Dobro je. - Zapamtit ćeš ti već to.  Juli.  A ti, što gledaš kao tele? - Idi mi nanosi drva za večeru!  Ode u sobu na desno. 
 JULA: Idem, idem... šta vičete?!  Ode napolje. 
 DORA: Pa zašto ne ideš po njega? 
 JELA  sjela je na klupu:  Zašto? - Kad sam rekla tamo u birtiji, da idemo kući, udario me... a bilo ih je mnogo kraj stola... i Marko Baretićev i nekoji drugi momci iz našeg sela... 
 DORA: Udario te? 
 JELA: Da. 
 DORA: No, da to moj učini... pa još pred svijetom... 
 JELA: Ni on to nije nikada do danas učinio... 
 DORA: Kriva si najviše sama. Zašto se odmah preplašiš svake njegove riječi? 
 JELA: Zašto? - Ja ne znam... 
 DORA: Nije ni on Bog! 
 JELA: Bolje bi bilo, da se nisam ni vraćala ovamo... 
 DORA: Sad ćeš opet s tim početi! 
 JELA: Mislila sam, da će biti kako drukčije... A ostalo je sve isto. Još gore. 
 DORA: Čekaj, dok umre svekar, pa će se sve promijeniti. - Ne će valjda ni on uvijek živjeti?! 
 JELA: Što je meni do toga?... 
 DORA: Ne mislim ja za novac... Nego drukčije... riješit ćeš se svekrve... 
 JELA: A on? 
 DORA: On! Onda će i on biti drukčiji. 
 JELA: Tko bi to znao?... Danas mi je opet nešta tako teško u prsima... Najvoljela bih, da me nema... 
 DORA: Još i to! - Daj si mira, molim te! Kad se on napije, doći će lijepo kući, i sve ćeš zaboraviti... 
 JELA  ustala je; slomljeno:  Gdje je moja mladost?! 
 DORA: Gdje bi bila?! - Tu je, samo se ne znaš užiti... 
 JELA: Više put tako želim, da svega ovog nema, pa da bude onako, kako je i prije bilo... Ne smijem misliti na to... Tako mi je onda, kao da ću nekud propasti... 
 DORA: Previše razmišljaš... a to ne valja... 
 JELA: Da bude on opet onakav, kakav je prije bio!... Ali to ne će biti nikad više... 
 DORA: Sad ćeš se radi toga, što te je udario, mjesec dana žalostiti... 
 JELA  uzdahne:  Nije samo to!... 
 DORA: Nego šta je? 
 JELA  šuti i opet uzdahne. 
 DORA: Idem ja pogledati, jesu li ta djeca došla?  Ode na dvorište. 
 PRIZOR OSMI 
 Jela. Kata. 
   
 JELA  ostala je sama u sobi i došla do prozora na desno. Otvori ga širom i gleda časak u vrt. 
 KATA  pokucala je na srednjem prozoru, izvana:  Jeste li doma? 
 JELA  trgne se i pođe onamo:  A, vi ste to!  Otvori prozor.  Tako sam se preplašila... 
 KATA: Već ste došli sa sajma? 
 JELA: Jesmo. Ne idete unutra? 
 KATA: Ne. - Moram se žuriti... 
 JELA: Kamo? 
 KATA: K popu. Staromu Mišku je zlo... 
 JELA  sva je zadrhtala:  Što velite? 
 KATA: Nisam ni ja skoro vjerovala... 
 JELA: A kako... Kako je to došlo? 
 KATA: Ni sada još ne znam. - Kad si ono jutros bila kod mene, bio je kao svaki dan. Očistio je štalu, ja sam podojila, najeli smo se, a onda je otišao u vrt obrati one jabuke kraj ribnjaka... I sve tako do podne nije mu bilo ništa. Onda je opet poslije objeda otišao u vrt, ali začas je došao natrag i sjeo na stube. Veli: »To će biti moja smrt... « Nekako sam ga onda spremila u sobu, ali ruke su mu bile kao led... Sav je drhtao...  Kratka šutnja. 
 JELA: Tko je sada kod njega? 
 KATA: Kuma Jana. Otišla sam brže po nju, metale smo mu krpe, namočene u octu, ali ništa ne pomaže. Samo leži i veli, da će to biti njegova smrt... 
 JELA  uhvatila se rukom o zid:  Bože moj!... 
 KATA: Rekla mi je onda kuma Jana, nek idem po popa, da ne umre samo tako, ako mu je već suđeno... 
 JELA: Kako ćete sada sami? 
 KATA: Teško će mi biti... Grunt je dosta velik, a on je ipak prigledao; nisam baš svuda morala ići sama... 
 JELA: Kako je to došlo! 
 KATA: Moram ja ići... Dok nađem popa kod kuće.  Otišla je već malo podalje.  Hoćeš li doći? 
 JELA: Doći ću...  Ostala je onako oslonjena i gleda nekuda neodređeno. 
 PRIZOR DEVETI 
 Jela. Bara. 
   
 BARA  izađe s desna:  Šta stojiš ovdje? 
 JELA  prenula se:  Ništa. - 
 BARA: Je li to bila mati? 
 JELA: Jest. 
 BARA: Pa zašto ne ide unutra? - Valjda smo joj opet nešto krivi! 
 JELA: Mora se žuriti k popu. Stari Miško će umrijeti... 
 BARA: Već mu je i vrijeme! - Riješit će se svega zla... 
 JELA: Tako najedamput!... 
 BARA: No, pa što zato? 
 JELA: Morala bih otići tamo... 
 BARA: Najprije idi po Ivu. - Dok njega ne dovedeš kući, da nisi nikuda otišla!... 
 JELA: Ja ne mogu... 
 BARA: Ne možeš? A tamo si mogla sjedjeti s njim u birtiji. - Reci mu, da sam ja poručila, neka odmah dođe... 
 JELA: Ne će me poslušati. - Idite vi!... 
 BARA: Ja ću se tebi za volju sad u birtiju vući... 
 JELA  uzrujano:  Što sam vam skrivila? Ako imate što, recite, pa ću otići opet, ali nemojte ovako svaki dan... 
 BARA: Otići ćeš!... A tko te je i zvao, da dođeš natrag? - Sama si od svoje volje ovdje... I onda čovjek ne smije ni jednu riječ reći!... Idi, ako ti nije pravo! - Briga Ivu za te!... 
 JELA  stupila je korak naprijed:  Lažete!... 
 BARA: Dobit će uvijek takovu, kakva si ti!... 
 JELA: Kakova sam? - Što znate za mene? BARA: Samo šuti, dok ja još nisam ništa rekla... 
 JELA: S njim me ne ćete zavaditi. Razumijete li?! 
 BARA: Nek rečem samo jednu riječ... 
 JELA: Šta onda? - Recite što vam drago, ne će vam vjerovati... 
 BARA: Vidit ćemo! 
 JELA  grozničavo:  Sad baš idem po njega... Dovest ću ga usprkos vama, da vidite, kako će meni za volju ipak doći...  Ode naglo napolje. 
 BARA  ljutito se osmjehnula i otišla za njom. 
 Pauza. 
 PRIZOR DESETI 
 Dora. Đuro. 
 DORA  dolazeći s lijeva u sobu. 
 ĐURO  ulazeći naglo za njom; prigušeno:  Moraš mi dati!... Ja sam vidio, kad si promijenila desetaču u dućanu... 
 DORA: Nemam... budi pametan... 
 ĐURO: Ne laži! Vidio sam... 
 DORA: Ne ću ti valjda dati ovih posljednjih par forinti... 
 ĐURO: Ali ja moram imati... 
 DORA: Da opet sve zakartaš... 
 ĐURO: To ne spada na te... - Daj mi, dok nema nikoga... 
 DORA: Zašto si sve potrošio? Dala sam ti pred tjedan dana pet forinti... 
 ĐURO: Oh, strašno mnogo! 
 DORA: Ja nisam kriva, što se kartaš po čitave noći... Pa onda... zašto si kupio danas Mari Stanićevoj rubac? 
 ĐURO  porugljivo se nasmijao:  Žao ti je, zar ne? - Šta ćeš, kad ono i jest lijepa cura... 
 DORA: Zato je i otišla danas s onim mladim sucem... 
 ĐURO: I ti bi, da te je htio!... 
 DORA: Svačija je, samo tko je plati... 
 ĐURO: Ljepša je, nego si ti ikada bila... 
 DORA: A kad trebaš novaca, onda sam dobra... 
 ĐURO  surovo:  Za nevolju... šta ćeš?! 
 DORA: Zašto onda ideš za mnom? 
 ĐURO: Ti si se prva mene prihvatila... - Sjeti se samo kad smo ono okapali kukuruz... Tko je prvi počeo? 
 DORA  pocrvenila je; naglo:  Šuti!... 
 ĐURO: Eto vidiš... 
 DORA: Nije li te stid?! 
 ĐURO: To bih ja tebi morao reći. 
 DORA: Zašto ne tražiš od nje, da ti dade novaca? 
 ĐURO: Zato, jer nema. 
 DORA: A ja? Ja imam, je li?... 
 ĐURO: Zašto si danas kupila onako skupu suknju? Ne ćeš biti ljepša, makar se u samu svilu obukla!... 
 DORA  kroz suze:  Onda me ostavi s mirom!... 
 ĐURO  uhvatio je oko pasa:  No, no! Sad ćeš još i plakati. 
 DORA  otimlje se:  Nemoj!... Baš mi je stalo za te!... 
 ĐURO Daj! Da vidimo, tko je jači...  Nasmije se.  Ne ćeš uteći!... 
 DORA: Nemoj... Svekar je tu u sobi... 
 ĐURO: On ne čuje...  Poljubio je.  Pa zar više ne znaš za šalu? - Prije sam ti znao i drugo svašta reći, a danas se odmah srdiš... 
 DORA: Zašto si takav? 
 ĐURO: Bit ću bolji... Samo mi još danas daj, što te molim... 
 DORA: Da... Nek ti vjeruje onaj, koji te ne pozna... 
 ĐURO  ispustio je; hladno:  Ne daš mi? 
 DORA  časak šuti; kratko:  Ne dam. - 
 ĐURO  mirno:  Dobro je.  Pođe napolje. 
 DORA: Čekaj!... 
 ĐURO  okrene se šuteći. 
 DORA: Koliko trebaš? 
 ĐURO: Vidio sam, da ti je ostalo preko pet forinti. 
 DORA: Al... sve ti ne mogu dati... 
 ĐURO: Daj, pokaži! 
 DORA  otvorila je ladicu i izvadila malu, kožnatu novčarku:  Evo vidiš... Samo šest forinti imam... 
 ĐURO  uzme banku:  Tako... petaču mi daj... 
 DORA: Nemoj! 
 ĐURO: A šta! 
 DORA: Sad nemam ništa... 
 ĐURO: Prodat ćeš kukuruz. 
 DORA: Jest!... A što će mi mati reći?... 
 ĐURO: Šta nju briga! 
 DORA  tiho:  Netko je ovdje...  Naglo baci novčarku u ladicu i zatvori je. 
 ĐURO: Danas dođi, kad on zaspi... Hoćeš li? 
 DORA: Ne znam. 
 ĐURO  odlazi napolje i na vratima se sastane s  BAROM. 
 PRIZOR JEDANAESTI 
 Dora. Bara. Kasnije Mato. 
   
 BARA: Zašto ne ideš po djecu? 
 DORA: Dovest će ih mati. 
 BARA: Kao da nema drugoga posla! 
 DORA: Sad još i na mene vičite... 
 BARA: Onda će opet govoriti po selu, kako mora tuđu djecu čuvati. 
 DORA: To moja mati nije nikada govorila... 
 BARA: Nije bogme! 
 Pauza. 
 DORA: Jela je otišla po Ivu? 
 BARA: Jest... 
 Pauza. 
 DORA  svezala si je glavu rupcem:  Zbogom! 
 BARA: Ali se žuri natrag... Nemoj ostati opet do pozdravljenja... 
 DORA: Znam i sama. Šta mi pripovijedate?...  Ode. 
 BARA  otišla je u pozadinu i gleda napolje. 
 MATO  došao je iz susjedne sobe:  Ne čuješ, da te vičem? 
 BARA: Šta je opet? 
 MATO: Vode mi daj! Već jednu uru vičem... 
 BARA  daje mu vrč:  Na! Kad sam kod tebe unutra, onda ne znaš, što ti treba. 
 MATO  pije i kašlje:  Što je? 
 BARA: Reci mi onda, kad sam kod tebe... 
 MATO: A kad si kod mene? - Uvijek gledaš, da se nekamo makneš... Da mi se hoće Bog smilovati, pa da crknem ili ozdravim... 
 BARA: Ako ne znaš ništa drugo, onda šuti! 
 MATO  porugljivo:  A što bi ti htjela, je li? 
 BARA  okrene se od njega i ode opet k prozoru:  Oho! Ide Ivo... 
 MATO: Tko ide? 
 BARA: Ivo. 
 MATO: No, hvala Bogu! Ipak se jedamput dovukao... 
 PRIZOR DVANAESTI 
 Bara. Mato. Ivo. Jela. 
   
 IVO  došao je s lijeva. 
 BARA  Jeli, koja se pojavila za njim:  Jesi li ga dotjerala? 
 IVO  malo je zažaren od vina:  Pošao sam već i sâm... Tu smo se malo dalje sastali... 
 MATO  gleda ga samo i šuti. 
 IVO  izvadi iz džepa novac i metne ga na stol:  Evo!... 
 MATO  prebrojio je novac: A  gdje je još deset forinti? 
 IVO: Gdje bi bilo?! - Nigdje. 
 MATO: Kako nigdje? 
 IVO: Zapili smo, kad baš hoćete znati... 
 BARA  sklopila je ruke:  Pa deset forinti?! 
 IVO: Šta se čudite? - Kao da sam zapio cijelu kuću! 
 BARA: Pa da! Mogao si i više! - Samo da je tebi dosta. 
 IVO  iza stanke:  Da nisam oženjen, ne biste me više vidjeli kod kuće! - Bio bih ostao u soldačiji, kako bilo... Ovdje nikada mira... 
 BARA: Zašto nisi? Bar bi ti žena bila gospođa!... 
 IVO: Ne brinite se vi za nju... 
 BARA: Sigurno je i ona dobila svoje od tih deset forinti... 
 JELA  stajala je sve dosada blijeda kod vratiju; stupi naprijed:  Ne trebam vaše! 
 BARA: Što se javljaš? Budi sretna, dok šutim... 
 JELA: Recite slobodno, štogod znate. Ne bojim se! 
 BARA: Šta vičeš? 
 JELA: Vi ste prvi počeli... 
 BARA: Da samo Ivo sve zna, drukčije bi to bilo! 
 JELA: Recite mu! 
 BARA: Opet bi ti otišla k materi, ali se ne bi više vraćala!... 
 JELA: Vi ste sami dolazili po me... 
 BARA: Nisam znala, kakova si... 
 IVO  pristupio je bliže; oštro:  Pa što znate za nju? 
 BARA: Pusti me! Saznat ćeš i sam... 
 JELA  stoji, bez daha:  Recite... 
 BARA: Ne ću još sada... Bit će i za to vrijeme...  Mati.  Ideš li u krevet? 
 MATO: Idem... zima mi je...  Uzeo je novac i dignuo se. 
 BARA: Šta onda ne rečeš?... 
 MATO  Ivi:  Sutra idite u šumu... 
 IVO  otišao je k desnom prozoru:  Dobro je... 
 MATO: Pa onda... rano ustanite... da prije dođete natrag... 
 IVO  šuti. 
 MATO: Ništa ne ćete imati kad ja umrem... Ništa...  Ode na desno s Barom. 
 PRIZOR TRINAESTI 
 Ivo. Jela. 
   
 JELA  stoji dugo šuteći, pa upravi polako pogled k njemu:  Ivo!... 
 IVO: Šta je? 
 JELA: Ljutiš li se, što sam išla po te? 
 IVO: Zašto? 
 JELA: Morala sam...  Šuti, pa ga opet pogleda; kroz zube:  Ovo nije život!... 
 IVO: Šta hoćeš? 
 JELA: Ja ne mogu ovdje ovako. Ako ne zatražiš diobu ja ću otići... ili... nešta ću učiniti... samo da bude kako drukčije... 
 IVO: Otac je gazda... Ne će mi ništa dati... 
 JELA: Onda idemo i bez dijela. Nekako ćemo živjeti. 
 IVO: Kako? 
 JELA: Otići ćemo k mojoj materi, ona i onako ne može biti sama. - Pa napokon, makar i ne imali ništa, bit će ipak bolje nego ovdje. - Što sam ja od Uskrsa propatila?!... 
 IVO: Sad lako govoriš, kako bi nam bilo, ali da ostaneš jedamput bez objeda, onda bi ti se možda prohtjelo i natrag... 
 JELA: Ne vjeruješ mi? 
 IVO: Ja sam već rekao: da nemam tebe, ostao bih bio u soldačiji. - To je, kad je čovjek lud, pa se ženi, prije nego mu i treba. 
 JELA  hladno:  Zar ti je žao? 
 IVO: Možda. 
 JELA  mračno:  To sam mislila... 
 Pauza. 
 IVO: Čuješ, Jelo! 
 JELA  okrenula se. 
 IVO: Zašto je danas u birtiji Marko Baretićev onoliko hodao oko tebe? 
 JELA: Zašto? - Ja ne znam. 
 IVO  čvrstim glasom:  Da mi toga više ne bude. Jesi li čula? 
 JELA: Jesam... 
 IVO: Možda je kadgod dolazio k vama, kad si bila kod matere? 
 JELA: Dolazio je, ali - 
 IVO: Govori! 
 JELA: Ništa. Šta bi bilo?! Opet je otišao...  Gleda ga jedan čas, a onda obori oči. 
 IVO  odmjereno:  Ja ću tebi nešto reći... Ako te još samo jednom s njim vidim, onda ćeš me pamtiti uvijek. 
 JELA: Zato si me i udario? 
 IVO: Zato. - Drugi put se čuvaj. - Samo ti ovo velim. 
 JELA: Mogao si me i ubiti. Ne bih rekla ni riječi. 
 IVO: Naučit ću ja tebe, tko ti je gazda... 
 JELA: Još mi nikada nisi tako govorio. 
 IVO: Nisi ni ti meni ovo učinila... 
 JELA: Zar sam kriva? 
 IVO: Vidio sam dobro, kako ti je šaptao nešto... 
 JELA: Zato sam i htjela, da odemo brže... 
 IVO  porugljivo:  Zato? Tko bi ti vjerovao! 
 JELA: Ivo!... 
 IVO: Mene ne ćeš prevariti. - Prije ili kasnije saznat ću sve. 
 JELA: Znala sam, da će biti tako... 
 IVO: Zato, ako sam danas malo više pio, znam jako dobro, što govorim. I dobro vidim sve. Nećeš me prevariti, to ti velim...  Sjedne na stolac. 
 JELA: Ja te nisam nikada - varala... 
 IVO: Ali nešto mi ipak tajiš... 
 JELA  zatečena:  Ja?!... 
 IVO: Prije si bila drukčija. Veselija. Sada, otkako sam došao kući, ne ćeš me pravo ni pogledati... 
 JELA  uzdahnuvši:  Tko da bude ovdje veseo? 
 IVO: Moja je mati i prije takova bila... 
 JELA: Bio si samo na časove kod kuće, pa ti se pričinjalo, da sam vesela... 
 IVO: Ali, kad si bila djevojka? 
 JELA  naglo, vedro:  Onda... onda je bilo lijepo! 
 IVO  nasmiješio se porugljivo:  Možda bi i danas bilo lijepo, da si pošla za koga drugog?... 
 JELA  pogledala ga dugo:  Ništa mi ne vjeruješ... 
 IVO: Znaš, u soldačiji se čovjek koješta nauči. - Kad smo se uzeli, bio sam još deran, pa onda iste sam jeseni otišao tamo, a sada... kad si ovako mrtva samo šutiš... ja ne znam ali čini mi se tako, da me nisi pravo ni voljela...  Ustane; mrko.  A danas... ovo me je danas zaboljelo, znaš... 
 JELA  izgubljenim, drhtavim glasom:  Ja ne znam, šta će još biti... ali to znam, da sam voljela samo tebe... i nikoga drugog...  Naglo ga zagrli.  Ivo!... Trgne se;  grozničavim šaptom.  Oprosti!... Nije ništa... ništa nije...  Glas joj se uduši u suzama. Ode napolje. 
 PRIZOR ČETRNAESTI 
 Ivo. Bara. 
   
 BARA  izađe s desna. 
 IVO  šuti i gleda je. 
 BARA  uzela je onu košaricu i košulju i hoće opet natrag. 
 IVO: Rekli ste malo prije, da znate nešta za Jelu... 
 BARA  otresito:  Šta me ispituješ? - 
 IVO  zakrčio joj put; prigušeno:  Morate mi reći... 
 BARA: Nek ti sama reče!... 
 IVO  sasvim blizu nje; gnjevno:  Ako ništa ne znate, onda ne lažite, jer makar ste mi mati - 
 BARA  u strahu:  Jesi li poludio? 
 IVO  uhvati je za ruku:  - Makar ste mi mati, ne ću razmišljati ništa!... 
 BARA  otme joj se:  Ne lažem ja! - Zna čitavo selo... 
 IVO  ide k njoj; šaptom:  Što zna? 
 BARA  glasno:  Svi znadu, da je stara Jana davala Jeli nešto piti, kad je bila kod matere... zato, da nema djece... a ti je tu držiš za nekakovu sveticu... Sad znaš, kad si htio!... 
 IVO: To je laž! 
 BARA: Pitaj nju, ako ne vjeruješ meni! - Nek reče, da li lažem! 
 IVO  rastvorio je širom lijeva vrata:  Jelo!... Jelo!... Dođi unutra... 
 PRIZOR PETNAESTI. 
 Ivo. Bara. Jela. Kasnije Jula. 
   
 JELA  došla je na vrata:  Šta hoćeš?... 
 IVO  potegne je unutra:  Odgovori, je li istina što veli mati, da je stara Jana dolazila k tebi, kad si bila kod matere... Je li istina?...  Oči su mu se širom rastvorile. 
 JELA  sva je zadrhtala:  Ivo!... 
 IVO: Odgovori - ili ću te ubiti!  Zamahne šakom. 
 JELA  podigla je ruku kao na obranu:  Nemoj!... 
 IVO  zgrabio je za prsa:  Odgovori!... 
 JELA  gleda ga prestrašeno, a zatim dahne:  Istina je... 
 IVO  bijesno:  Gade!... Napolje iz ove kuće!  Odrine je od sebe. 
 JELA  zatetura i padne kraj ladice. 
 BARA: Ubit ćeš je! 
 JULA  dotrčala je u sobu:  Jelo!... Šta je to, za Boga?!... Jelo... 
 IVO  teško dišući, promuklim glasom:  Odlazi!... Više ne znam za te!... 
 JELA  podigla se mučno; skršeno:  Idem...  Još tiše.  Idem...  Polazi polako k vratima, a na izlazu se prihvati rukom o dovratnik i klone rasplakavši se preko praga. 
   
 ZAVJESA. 
 KONAC TREĆEG ČINA 
 
 
 ČIN ČETVRTI 
 Dvorište u Katinoj kući kao u prvom činu. 
 Večer. Kroz prozor se vide u sobi mrtvačke svijeće i odar; žućkasti trak svijetla pada s prozora u dvorište, i kako se mrači, tako i onaj trak postaje sve jači i svjetliji. - S oraha se otruni po koji list i padne na zemlju, a daleko u vrtu između granja zašumi kadikad vjetar. 
 PRIZOR PRVI 
 Kuma Jana. Nekoliko žena. 
 JANA  stojeći na stubama:  Umro vam je, znate, kao da bi zaspao... Ja sam vidjela dosta njih umirati, ali nikoga tako lako... 
 JEDNA ŽENA: Veli kuma Kata, da već dva tjedna nije ništa jeo... 
 JANA: Ništa, draga moja, ništa... Samo je više put popio malo mlijeka i to kao na silu... Kako mu je došlo ono zlo, i kako smo ga dale ispovijedati, ležao je čitave dane kao mrtav. Nikada nije ništa govorio. - Samo sinoć, kao da se probudio, otvorio je oči, pogledao me i rekao, da mu dadem svijeću... Ja brže skočim, upalim svijeću, stisnem mu je u ruke, i bio je kraj... 
 DRUGA ŽENA: Bože moj! 
 TREĆA ŽENA: A kako se moja sirota Mara mučila! - Ja već nisam mogla gledati... Morala sam otići napolje. 
 PRVA ŽENA: Lijepo je to, kad mu Bog dade takovu smrt. 
 JANA: On je to i zaslužio. Nikad nije rekao ni jedne žalne riječi nikomu. 
 PRVA ŽENA: Bog dragi, koji mu se smilovao!... Već je bio dosta star. 
 JANA: Zato je ipak uvijek radio. - Dogod je mogao. - 
 DRUGA ŽENA: Da li ima gdje koga od roda? 
 JANA: Teško. Došao je odnekud u naše selo, tako, mi je pokojni kum jedamput pripovijedao, ali nije znao reći, otkuda je baš bio. - A ja ga nisam nikada pitala... 
 TREĆA ŽENA: Baš da i ima roda, svejedno... 
 DRUGA ŽENA: Tko bi već danas pitao za njega?! 
 PRVA ŽENA: A da... 
 JANA: Tako vam se čovjek samo izgubi!... Živiš, radiš, mučiš se, a eto - najedamput dođe starost i smrt... Nema te više!... 
 DRUGA ŽENA: Šta ćemo! - Tako nam je valjda suđeno... 
 JANA: Ja sam baš mislila noćas, kad sam sjedjela kraj njega, šta ima čovjek od života?! 
 TREĆA ŽENA: Bogzna, zašto je sve to ovako? 
 PRVA ŽENA: A lijepo ga je kuma spremila. Svu novu opravu. Kao da bi joj bio rod... 
 JANA: Jučer je baš pred podne sama išla u varoš i sve pokupovala. Kao da je znala, da će da večeras trebati... 
 PRVA ŽENA: I zvonjeti je dala svaku drugu uru... 
 DRUGA ŽENA: Bit će i njoj za dušu, šta je mislila ovako... za siromaka starog... 
 PRVA ŽENA: Kada je sprovod? 
 JANA: Sutra poslije podne. Bio bi odmah, kad prođe maša, ali pop mora nekamo ići... 
 TREĆA ŽENA: Pa nije baš sila... Sada je već jesen. Dani su hladni. 
 PRVA ŽENA:  Jani.  I ti si imala posla ove zadnje dane... 
 JANA: Moramo pomoći jedan drugome... Na koga bi se drugog mogla Kata osloniti?... 
 DRUGA ŽENA: Ima i ona dosta brige... 
 TREĆA ŽENA: A tko je bez toga? 
 PRVA ŽENA: Za nju bi najbolje bilo, da sve zemlje proda. Ja sam joj to već govorila... 
 DRUGA ŽENA: Da nije, kako jest!... 
 JANA: Šta ćeš? - Ona si nije kriva... 
 TREĆA ŽENA: Pomirit će se već oni jedamput, vidjet ćete... 
 JANA: Ja ne bih rekla... 
 TREĆA ZENA: Samo kad stari umre... 
 JANA: Poslije onog svega - Ja ne znam... 
 DRUGA ŽENA: Kad ljudi svašta izmisle!... 
 PRVA ŽENA: Bara je najviše kriva... Da je ona poštena žena, kad bi i bilo što, morala bi sakrivati, a ne pripovijedati pred svakim... 
 TREĆA ŽENA: Sve vam se to zaboravi... 
 PRVA ŽENA: A što veli Jela? 
 JANA: Ništa. - Kako je ono došla, ne će ni čuti o njemu... Pitala sam je par put, je li joj žao, ali uvijek se samo nasmijala, pa veli: »Čemu? Zašto da žalim za onim, koji mene ne voli? Kad mu je mati više nego ja, pa dobro!...« 
 PRVA ŽENA: Pravo ima... 
 JANA: Bara je mislila, da će ona radi njihovog blaga trpjeti sve... Ima ona, hvala Bogu, i kod kuće... 
 PRVA ŽENA: Istina je to... Istina... 
 DRUGA ŽENA: Idemo mi... Već se mrači. - 
 JANA: Mi još moramo nešto za karmine prirediti... 
 PRVA ŽENA: Imate posla... Idi ti samo. Ne ćemo te zadržavati... Laku noć!...  Sve polaze k vratima. 
 JANA  ispratila ih je:  Bog daj i vama!...  Kad su otišle, pođe i ona u kuću. 
 PRIZOR DRUGI 
 Jela. Dora. 
 Izlaze iz kuće. 
   
 JELA: Ne... Više se ne ću nikada povratiti. - Ono je bilo prvi i posljednji put... Moralo bi se dogoditi nešto... ja ne znam ni sama što... 
 DORA: Možda ćeš ipak... 
 JELA: Ne. - Bilo mi je onda tako strašno... mislila sam, da ću umrijeti... ali poslije sam vidjela, da ovako mora biti i...  Naglo, prekinuto:  i sada mi je svejedno... Više niti ne mislim na sve ono... 
 DORA Teško je to... znam ja... 
 JELA: Da si vidjela samo, kako je navalio na me!... Tobože zato, što mu je svekrva ono rekla... A cio dan je već bio srdit... To mu je bio samo izgovor... 
 DORA: Ja ne bih nikada rekla, da će biti takav!... 
 JELA  uzrujanim glasom:  Ti znaš, kako sam ga voljela... sve bih učinila za njega... I sa svekrvom bih se njemu za volju nekako složila... A onda ovako!... 
 DORA: Ja nisam vjerovala, kad sam došla kući... 
 JELA: Pa da i jesam kriva, nisu li i druge to isto učinile? 
 DORA: On to ne pita... 
 JELA: A zašto da onda budem ja najgora?... 
 DORA: Mi smo uvijek više krive, nego muškarci. 
 JELA: Sada nek pripovijeda slobodno i on i svekrva, kakova sam... I bit ću... 
 DORA: Požalit će on već... 
 JELA: Pokazat ću ja njemu, da baš nisam zadnja... Nek onda žali!... 
 DORA: Bila si mu odveć dobra, zato je i postao takav... 
 JELA: Pravo veliš. - Ja ne znam, kako sam mogla onako podnositi... Danas više ne bih, makar se dogodilo, što mu drago... 
 DORA: Tebi je lako... Jedinica si... 
 JELA  tvrdo:  On misli možda, da ću ga moliti, neka mi oprosti... ali to ne će tako brzo dočekati!... 
 DORA: Otkako si otišla, svake večeri ide u birtiju... 
 JELA: Nek ide! Može si naći i drugu, šta mi stalo... Sigurno ju je već i našao! 
 DORA: Kod kuće je uvijek mrk, mater ni ne gleda... 
 JELA: A s vama... s vama govori?... 
 DORA: Rijetko kada. - Ako baš mora... 
 JELA: Nisam ja ni onda trebala ići tamo... Ali svi ste me nagovarali... 
 DORA: Ja nisam znala, kako će to biti... 
 JELA: Svejedno... Prije se barem svršilo!... 
 DORA: Veli Jula, da ga je vidjela jedamput u štaglju, gdje je plakao... 
 JELA  okrenula se i pogledala je:  Kako sam ja već otišla? 
 DORA: Jest. 
 JELA  neko vrijeme šuti; hladno:  Ne vjerujem. - Pa ako je i plakao, to nije bilo radi mene. 
 DORA  poslije kratke šutnje:  Kako misliš sada? 
 JELA: Ništa. - Kao i druge. Naužit ću se svega po volji, pa što mi stalo! - I ti si mi znala uvijek govoriti, neka se samo nauživam... 
 DORA: Pa da. To je najbolje. - Mlada si, zašto ne bi?... 
 JELA: Ja radi njega ne ću više plakati... A šta mi je on i bio?! - Prije negoli je otišao u soldačiju, bili smo zajedno neko dva mjeseca, a koliko sam ja onda i znala?! - Sad vidimo, da nismo jedno za drugo, pa bolje da se raziđemo prije nego kasnije... 
 DORA: Misliš li ti, da sam i ja sretna? Ali što ću?... Mene vežu djeca... 
 JELA  nenadano se smračila:  Da... ti imaš djecu... 
 DORA: Zato se ipak uživam i ja, koliko mogu... 
 JELA  ništa ne odgovara. 
 Kratka šutnja. 
 DORA  polazeći k uličnim vratima:  No, samo kad još staroga pokopate, bit će vam lakše... I to je eto sada došlo... 
 JELA  idući za njom:  Sutra ćemo se i toga riješiti... 
 DORA  otvorila je već vrata:  Ja ću opet koji dan doći... 
 JELA: Dođi samo. - Dakle veliš, da ga je Jula vidjela, gdje plače?... 
 DORA: Ja ti ne znam. Tako je pripovijedala... 
 JELA  opet onako tvrdo kao i prije:  Neka plače. - I ja sam plakala... 
 DORA: Laku noć!  Ode. 
 JELA: Zbogom!... Laku noć!... 
 PRIZOR TREĆI 
 Jela. Marko. 
   
 JELA  došla je do bunara, uhvatila se za ogradu i prešla rukom preko lica. Zatim uzdahne, sažme ramenima, a pogled joj u taj tren padne na Marka. 
 MARKO  stajao je već prije u sjeni pod orahom, a sada stupi naprijed. 
 JELA  presenećena:  Marko!... 
 MARKO: Zar se bojiš? 
 JELA  sabrala se:  Tebe? 
 MARKO  sa smiješkom:  Ja ne znam... 
 JELA: Zašto si došao kroz vrt? 
 MARKO  kao gore:  Mislio sam; imate mrtvaca u kući, pa ću te čuvati... da te ne bude strah... 
 JELA: Tako?... 
 MARKO: A nisam te ni vidio, kako smo ono bili u birtiji u varošu... 
 JELA: Vidiš... ja sam i zaboravila... 
 MARKO: Je li te jako boljelo, kada te Ivo udario? 
 JELA: Ha, ha... Ti još na to misliš!... 
 MARKO: Bio bih ga najrađe onako preko glave... 
 JELA  gledajući ga porugljivo:  Zašto nisi? 
 MARKO: Radi tebe. 
 JELA  nekako ravnodušno:  Zato?! - Mogao si mu glavu razbiti; što mene briga? 
 MARKO: Jest! - Samo da nešto veliš... 
 JELA: Ne vjeruj, ako ne ćeš... 
 MARKO: Još bi ti i sada za njega bilo, da mu što učinim... 
 JELA: Zašto? 
 MARKO: Vidio sam onda, kako si pazila na svaku njegovu riječ. 
 JELA: Onda! - Sad više nije, što je bilo... 
 MARKO: Zašto si se onda vraćala? 
 JELA: Drugima za volju - i tako... 
 MARKO: I jer si ga voljela... 
 JELA  naglo:  Nisam... 
 MARKO: A šta ne bi?! 
 JELA  slegne ramenima:  Ne trebaš vjerovati... 
 MARKO  tiše:  A mene si pustila čekati pol godine... 
 JELA  prkosno:  Neka sam! 
 MARKO: Ali ja nisam zaboravio obećanja... 
 JELA: Kakovo obećanje?... 
 MARKO: Onda... kad si rekla, da ćeš doći... 
 JELA  začuđeno:  Ja? 
 MARKO: Baš ti... Obećala si mi... 
 JELA: Ne sjećam se više... 
 MARKO: Ako si ti zaboravila, ja nisam... 
 JELA: Što ću ti sada ja? - Čujem, da su ti već isprosili mladu... 
 MARKO: Nek prose samo!... Svi će se prevariti... 
 JELA: Zar nije ono lijepa cura? 
 MARKO: Neka je! 
 JELA: Ljepša nego ja... 
 MARKO: Za drugoga, ali za me - ne. - 
 JELA: Nikad ne ćeš biti bolji... 
 MARKO: Jesam li zločest? 
 JELA: Što drugo? 
 MARKO: I to mi veliš ti? 
 JELA: Baš ja... 
 MARKO: Čekaj malo! 
 JELA: Netko ide... šuti... 
 MARKO: Dođi ovamo!  Potegne je u sjenu. 
 JEDNA ŽENA  izašla je iz kuće i otišla na ulicu. 
 MARKO  tiho:  Tko je to bio? 
 JELA: Ne znam... Nisam pravo vidjela... Ima više žena u sobi... mole... 
 MARKO  sasvim do nje; polako:  Je li te strah? 
 JELA  pogleda mu u oči i zadršće. 
 MARKO  privine je k sebi; šaptom:  Doći ću, kad se svi raziđu... Hoćeš li?... 
 JELA  gleda ga nekud prestrašeno i ostaje nepomična. 
 MARKO: Čekaj me ovdje! - Hoćeš li? 
 JELA  kao kroz san:  Hoću... 
 MARKO: Dobro je... ja ću doći...  Naglo je poljubi i ode... 
 PRIZOR ČETVRTI 
 Jela. Kata. 
 Kasnije Jana. 
   
 JELA  ostala je časkom omamljena, zatim se prene, pođe naprijed i uhvati se za stablo. Gleda u zemlju, pogled joj postaje sve ukočeniji, a onda se naglo trgne i pokroči natrag, kao da se nečega preplašila. 
 KATA  izlazeći iz kuće:  Jesi li ovdje. Jelo? 
 JELA  dalekim, čudnim glasom:  Jesam... 
 KATA  silazeći stubama:  Što radiš? 
 JELA  gleda još uvijek onamo u zemlju:  Ništa... - Šta hoćete? 
 KATA: Jesi li priredila vino? 
 JELA: Jesam. 
 KATA: Sad će se već početi kupiti. - Pozdravljenje je davno odzvonjelo. 
 JELA: Ima li još koga unutra? 
 KATA: Samo nekoliko žena. - Ne će valjda nitko puno doći...  Sjedne na stube.  Malo ću se spustiti... Tako sam umorna... 
 JELA: Čitav ste dan na nogama... 
 KATA: Dobro, da je još ta kuma Jana s nama. - Šta bi bilo, da smo same?... Ona ipak svakoga dočeka i otpravi. 
 JELA  sjela je s druge strane stuba. 
 KATA: A što sam joj sve izgovorila proljetos, kad smo se ono posvadile! - Dobro, da je takova... 
 JELA: Dogodilo bi se isto, da ti nije ništa rekla... 
 KATA: Da, da bi... Našli bi već oni što drugo... Budi sretna, da je tako... Riješila si se zla... 
 JELA  oslonila je glavu o ruku. 
 KATA: Čula sam danas, da stari ne može više nikamo iz kreveta, nego kud ga metnu... 
 JELA: I meni je to Dora pripovijedala... 
 KATA: Kaznit će Bog i onu zmiju... nek ne misli... 
 JANA  došla je iza njih:  Šta ste vi ovdje sjele? 
 KATA: Moram se malo odmoriti... 
 JANA: Ja sam kokoši nasolila... 
 KATA: Dobro je. - Sutra ćemo ujutro prirediti sve drugo... Za danas je dosta. - I vi ste se naradili... 
 JANA: Nije to ništa, samo kad je čovjek zdrav... 
 JELA  uzdahnula je i podigla glavu. 
 JANA: No, grlice, zar ne, da je ljepše kod kuće? 
 JELA  nasmiješila se:  Koliko put ste me već to pitali? 
 JANA: Znam, znam... ali što ćeš?!... Stari su ti ljudi kao djeca: istu stvar stoput pitaju... 
 JELA: Lijepo je... zašto ne bi bilo?... 
 KATA: Baš i ja velim: sretna je, što se zla riješila... 
 JANA: Sad ćete vi dvije živjeti, kako budete htjele... 
 KATA: Ne će nam nitko zapovijedati... 
 JANA  Jeli:  Lijepo ćeš se barem razveseliti, a ne - kako si tamo bila uvijek u strahu... 
 KATA: Nek im bude i bogatstvo, kad nema mira ni blagoslova... 
 JELA  ustane. 
 KATA: Samo nek to sutra bude gotovo, onda ćemo biti odmah bolje u redu... 
 JANA: Svima se dopada, kako si lijepo opremila staroga... 
 KATA: Baš sam i htjela... Nek vidi ona vještica, da i mi možemo... 
 JANA: Ona si ne će ni mužu sve to učiniti, kad joj umre... 
 KATA: Hoće, hoće! 
 JELA  gledala je čitavo ovo vrijeme u vrt, kao da u mraku želi nešto nazrijeti. 
 PRIZOR PETI 
 Jela. Kata. Jana. Luka. Nekoliko muškaraca, djevojaka i djece. 
 Pri koncu Baba Klara. 
   
 LUKA  dolazeći u dvorište:  Dobar večer!... Ja sam valjda prvi?... 
 KATA: Hodite samo, hodite... Ima ih već nekoliko u sobi... 
 LUKA: Moramo pohoditi mrtve... Onda će i drugi nas.  Ode u kuću. 
 KATA  ide za njim. 
 JANA: On baš mora svakoga pohoditi i sprovesti... Samo gdje zna, da će dobiti piti... 
 JELA: Dajte mu mira!... 
 JANA: Vidjet ćeš, da će i sutra doći... 
 Dolaze dvije djevojke. 
 PRVA DJEVOJKA: Dobar večer! 
 JANA: Bog daj!... 
 JELA: O, i vi ste došle?... 
 JANA: Nije vas bilo strah? 
 PRVA DJEVOJKA: Pa još se vidi... 
 Obadvije odu unutra. 
 Uto se već između granja tamo dolje pojavio mjesec i obasjao dvorište. Samo je u vrtu ispod drveća još tamnije, nego je i prije bilo. 
 JELA  okrenuta prema pozadini:  Eno... mjesečina... 
 JANA: Bit će lijepa noć... 
 JEDNA ŽENA  došla je vodeći sa sobom dijete:  Dobar večer!  Odlazi u kuću. 
 JANA: Bog daj dobar večer... 
 Pauza. 
 JELA: Bogzna, da li stari sada zna za sve ovo? 
 JANA: Vele, da je duša tako dugo na prozoru, dogod ne zakopaju mrtvaca... i da sve oko sebe vidi... 
 JELA: Kako je to čudno! 
 JANA: Onda istom, kad ga metnu u grob, ide, kamo joj je suđeno... 
 JELA: Tko to zna!... 
 JANA: Ali već tjedan dana... možda nećeš vjerovati... čula sam oko ponoći sovu... Kako sam spavala tamo kraj prozora, čula sam, gdje je doletjela... jednom sam je i vidjela... 
 JELA: Vi? - 
 JANA: Jesam, jesam... I eto, stari je umro... Vjerovao tko ili ne, ali kad ona dođe, netko od ukućana mora umrijeti.  Naglo.  Čekaj!... 
 JELA  preplašeno je pristupila k njoj:  Što je? 
 JANA  mirno:  Pričinilo mi se samo. Nije ništa... 
 KATA  izlazeći iz kuće; dvjema ženama, koje idu pred njom:  Ne idite još... Šta ćete doma? - Malo ćemo se još razgovarati... Daj, Jelo, donesi stolice, sjest ćemo tu vani... 
 JELA  ode u kuću. 
 JANA  polazeći za njom:  Čekaj!... i ja ću ti pomoći... 
 KATA: Sad nemate nikakova posla... A i nama će brže vrijeme proći... 
 JANA  nosi stolicu i na izlazu zakrči Luki put. 
 LUKA  u hodniku:  Sad hoćeš ne ćeš moram ostati... 
 JANA: To sam i ja htjela...  Donese stolicu u dvorište.  Evo, tu ćeš kraj mene sjesti... 
 LUKA: Nego! - Kraj tebe uvijek!... 
 JANA: Oh! Lijepi moj!... 
 LUKA: Kad te vidim, odmah mi je srce veselije... 
 KATA  Jeli, koja je također donijela stolicu:  Daj, donesi onu čuturu... 
 JANA: Onda će Luki srce sigurno biti još veselije! 
 LUKA  sjeo je:  Znaš... najprije mora čutura biti kraj mene kao i ti... Onda ću izabrati...  One dvije djevojke i žena s djetetom došle su također u dvorište. 
 KATA: No, i vi ste se već pokupile! - Sjednite malo... 
 PRVA DJEVOJKA: Bit će nas strah... 
 KATA: Kakav strah? 
 PRVA DJEVOJKA  drugoj:  Hoćeš, da ostanemo?... 
 DRUGA DJEVOJKA: Ja ne znam... Ako nas bude mati psovala, ti ćeš biti kriva... 
 LUKA: Kad se ja starac ne bojim ničega, što se onda trebate bojati? 
 PRVA DJEVOJKA: To nije svejedno... 
 LUKA: Pa ako vas baš kakav momak i poljubi, ne će vas pojesti... 
 Smijeh. 
 JELA  donijela je čuturu i ponudila je Luki:  Evo!... 
 JANA: Sad izaberi! 
 LUKA: Znaš... ja tebe doduše volim, ali čutura je čutura... Zato ću ipak rađe uzeti nju...  Uzme i pije. 
 JANA  u šali:  Stara pijanice! 
 Ostali se smiju. 
 LUKA  Jani:  A tebe ću sad poljubiti, ako hoćeš... 
 JANA  udari ga po ramenu:  Ideš!... 
 Došla su dva muškarca i jedna žena vodeći djevojčicu. 
 PRVI MUŠKARAC: Ovdje je veselo, kao da i nema mrtvaca... 
 JANA: Kako da ne bude veselo, gdje je Luka... 
 LUKA: To je još jedino, što imam... Veselje!... Kuću su mi i onako već davno prodali... 
 JANA: Bar nemaš nikakova posla s njom... 
 LUKA: Pravo veliš. Šta će mi kuća? - Ne bih je imao nikomu ni ostaviti, kad umrem. 
 JANA: A gdje sam ja? 
 LUKA: Vidiš, za te uvijek zaboravim... 
 JANA: Znam ja to... 
 LUKA: No, zato ću ti ipak nešto ostaviti... 
 JANA: Hoćeš... vraga staroga! - Daj rade tu čuturu dalje... 
 LUKA: Najprije ću se još jedamput napiti... U tvoje zdravlje!  Pije. 
 JANA: Piješ ti u svoje! 
 KATA  smijući se; ostalima:  Dajte sjednite... Šta stojite?... 
 PRVI MUŠKARAC ž eni, koja je s njim došla:  Ajde, idi u sobu, ako hoćeš...  Žena odlazi. 
 LUKA: A ti? Barem da očenaš izmoliš... 
 PRVI MUŠKARAC: Mogu ja i ovako... 
 DRUGI MUŠKARAC: To samo žene veseli... Da vide, kakovi su gdje jastuci... Zato i idu... 
 JELA  daje čuturu ostalima. 
 Svi su posjedali koje na stolice, koje na stube, pa kraj bunara, samo Jela obilazi naokolo noseći čuturu, ode u kuću i opet se povrati. 
 LUKA: Ja sam izmolio očenaš i poškropio sam ga svetom vodom. Bio je dobar... siromak... 
 JANA: Sad ćeš još i plakati... 
 LUKA: Znam ja i to... 
 JANA: Vidiš, vidiš... Tko bi to rekao!... 
 PRVA DJEVOJKA: A kad ste plakali posljednji put? 
 LUKA: Kada?... Kad mi je umrla žena... 
 JANA: Onda si već sigurno i zaboravio, kakove su suze... 
 LUKA? Zašto? 
 JANA: Kad je to još bilo? 
 LUKA: Bilo je davno... istina... ali sjećam se kao danas... A volio sam je... Volio sam je više nego sve drugo... više nego vino i sve... 
 JANA: No, sad vjerujem, da si je volio... 
 LUKA: Onda sam još imao vinograd... I svaki put kad sam išao kući... put vodi kraj groblja, to znate... svaki put sam spavao na njezinom grobu... 
 JANA: Bio si pijan... pa nisi mogao dalje... 
 LUKA: I plakao sam... plakao sam kao malo dijete... Počeo sam onda piti da zaboravim i sada nemam ništa... 
 JANA  Jeli:  Daj mu tu čuturu!... Još će se rasplakati... 
 JELA  poda mu je. 
 LUKA: Hvala, Jelo! Bog ti platio!  Jani. A  i tebi!... Voliš ti mene, znam ja to...  Pije. 
 JANA: Oh, i u snu mislim na te... 
 LUKA: Nisam ja ni sada loš... 
 JANA: Ja ne velim! 
 LUKA: Za te bih bio dobar... 
 JANA  udari ga opet:  Nesrećo matora! 
 PRVA DJEVOJKA: Pa na groblju ste spavali?... 
 LUKA: Jesam... 
 PRVA DJEVOJKA: I nije vas bito strah? 
 LUKA: Pomolio sam se Bogu, pa sam spavao... 
 PRVA DJEVOJKA: Ja ne bih ni za sve blago... 
 DRUGA DJEVOJKA: Ni ja... 
 PRVI MUŠKARAC: Zašto? 
 PRVA DJEVOJKA: Tako... Strah bi me bilo... 
 PRVI MUŠKARAC: Nema ničega... Ne vjeruj!... 
 DRUGA DJEVOJKA: A da dođe kakav duh? 
 PRVI MUŠKARAC: Nek dođe sad stari Miško, ako može... Nek dođe!... Ja ne vjerujem ni popu, ni kom drugomu... Koga jedamput zatrpaju zemljom, taj se više ne vraća... Pa zašto ja nisam ništa vidio, ako ima čega?... 
 LUKA: Nemoj tako govoriti... Kad sam ja bio momak... bio sam jedamput s konjima na paši vrijeme je bilo lijepo, baš kao sada... tako pod jesen... Drugi su se kojekuda razišli, a ja sam otjerao konje u vrbik... Legnem ja, pokrijem se kabanicom po glavi i zaspim... Najedamput... moglo je biti oko ponoći... ja vam se probudim... Nema mojih konja!... Dignem glavu, imam vam ja što vidjeti!... Voda je narasla sve do brijega i teče, majko moja, kao strijela... Ali nije čuti ništa, da šumi... Samo je grmlje naraslo visoko iznad mene, a vrbe - velike kao hrastovi... 
 PRVA DJEVOJKA: Pa što ste onda?... 
 DRUGA DJEVOJKA: Šuti!... 
 LUKA: Razrogačim ja oči, a ono vam ide po vodi velika šajka... sve bliže... pa upravo k meni... Ja ne znam, što ću, a šajka sve bliže... Najedamput udari o brijeg, a preda me vam izađe velika, bijela žena... Sva je bila u bjelini... Vidio sam je jasno kao sada vas... Bila je mjesečina... Ja zažmirim od straha i pokrijem se kabanicom preko glave... Ne znam, kako sam dugo tako bio, ali kad sam otvorio oči - nigdje ništa... Konji se lijepo kraj mene pasu, voda teče mirno kao i prije - ničemu ni traga... 
 PRVI MUŠKARAC: To ste vi sigurno sanjali... 
 LUKA: Ujutro, kad smo se našli na okupu, pripovijedaju nam brodari, da se noćas utopio nekakav čovjek... Vidio je čamac i htio se prevesti, ali nekako je došao u vir i voda ga smotala... Brodari su ga poslije i našli na pijesku... sav je bio izgrižen od riba... 
 JANA: Bogzna, kakova je to žena k tebi došla?... 
 LUKA: Možda bi ti prije znala?... 
 JANA: Ja? 
 LUKA: Pa nisi mi jedamput znala doći... 
 JANA: Ideš!... 
 LUKA: Sad se srdiš, što sam istinu rekao... 
 JANA: Baš bih si imala koga izabrati! - 
 LUKA: Govori ti, šta hoćeš, ali moja torba nije bila nikada prazna... 
 JANA: Pripovijedaj samo!... Misliš, da ti tko vjeruje? 
 LUKA: Sad sam istina star, ali prije... bio sam ja momak... Reci i sama! 
 JANA: Kao i drugi... 
 LUKA: K nijednom nisu cure dolazile kao k meni... 
 JANA  porugljivo:  Bože moj!... 
 LUKA: Sve po dvije, po tri... A svaka ti nešto donese. 
 JANA: Samo se hvali! - Imaš i čime! 
 LUKA: E, prošlo je... šta ćeš?! - I ti bi htjela, da budeš opet mlada... 
 JANA: Nikad više!... 
 LUKA: Ne vjerujem ja!...  Uzdahnuvši.  Ali ima vam nešto... ima... Vidio sam onu ženu, kako rekoh, baš kao vas... 
 DRUGI MUŠKARAC: Moj otac je pripovijedao, da je jedamput bio također na paši još s jednim drugim... Zatjerali su konje u nečiju pšenicu i sjede na njima. - Konji se pasu, nikomu ništa. - Ali najedamput, konji podigli glave, naćulili uši... »Ne će biti dobro«, veli onaj drugi, »idemo brže« Moj se otac također preplašio, ali ipak nije htio otići »Vidjet ćemo, što će biti?« - Najednom ispod šume - vika, pucanje biča, prasak, kao da se vozi stotinu kola... Ona dvojica bjež pak bjež, ali ono za njima... Jedva su nekako natjerali konje u štalu, moj otac odletio u sobu, skočio na krevet - i dva mjeseca je ležao u groznici od straha... 
 Šutnja. 
 LUKA: Ima, ima nešto... Mi se tako višeput rugamo, ali nije to dobro. - Daj mi, Jelo, tu čuturu... 
 JELA  pruži mu je. 
 JANA: Ne pij previše... opet ćeš koga vidjeti... 
 PRVI MUŠKARAC: Kakovu bijelu ženu... 
 PRVA DJEVOJKA  drugoj:  Kako ćemo mi sada kući? 
 DRUGA DJEVOJKA: Zar te je strah?... 
 LUKA: Ne bojte se, ja ću vas starac otpratiti... 
 PRVA DJEVOJKA: Ne ćemo. - Onda bi nas još prije nešto zgrabilo... 
 KATA: Vidite, kako su ono bili izmislili za starca Stankovoga, da dolazi kući... Već su zvati i popa, a to je sluga svake noći išao na tavan i pomalo rezao slaninu pa prodavao židovu. 
 PRVI MUŠKARAC: Nema sada vina, kako je bilo prvo, zato nema ni duhova. - 
 LUKA: Ti ništa ne vjeruješ. - Ja sam tako išao s polja... Bio sam trijezan kao sada... 
 JANA: No, ako si bio baš tako trijezan?!... 
 LUKA: Pa zar sam pijan? 
 JANA: Nagni još koji put ovako čuturu, nećeš ni doma pogoditi! 
 LUKA  nastavlja dalje:  Idem vam ja tako i gledam u zemlju... Bilo je već kasno... Mrak. - Hoću da prekoračim preko prijelaza, a preda mnom vam stoji bijeli konj - bez glave... 
 PRVA DJEVOJKA: Bez glave?! 
 LUKA: Ja se prekrižim, koračim naprijed, a on se najednoć okrene i - nemaš ga više... 
 PRVI MUŠKARAC: Ja se čudim, da ljudi sad ne vide ništa kao prije... 
 LUKA: Grješni su... to je... 
 JANA: Bilo je i prije grijeha.  Luki.  Znaš, kako je nekada otac mojega svekra pucao u raspelo tamo na raskršću... 
 LUKA: Da... Pa mu je onda iz puške tekla krv, kad je došao kući... 
 JANA: Svekrva mi je to znala koliko puta pripovijedati... 
 LUKA: Bilo je, bilo i prije grijeha. 
 JANA: Sjećaš se, kako su ono, pripovijedali za tvoju susjedu? 
 LUKA: Kako se ne bih sjećao!... Išla je na mladu nedjelju nekuda u polje... Još nije pravo počela ni raditi, a to se pred njom stvori nekakav čovjek... »Znaš li ti, što je danas?«, pita on. - »Znam. Mlada nedjelja.« - Onda on njoj veli: »Hoćeš li rađe odmah umrijeti, ili sedam godina dojiti?« - Žena u strahu, nije znala što bi, pa veli, da će rađe dojiti. - Najedamput dođe odnekud zmija, svine joj se oko vrata i počne je sisati. - Išli su i popu, da nad njom moli, ali sve nije ništa pomoglo. - Za jedno pol godine žena je umrla... 
 PRVI MUŠKARAC: Ja to ne vjerujem... 
 JANA: Čuvaj se samo, da se tebi što ne dogodi... 
 PRVI MUŠKARAC: No, da me sretne kakova lijepa cura... 
 JANA: A, to bi ti htio... 
 LUKA: Nije se s time šaliti. - Mogao bi čovjek i zlo proći.  Jani.  Znaš, kako su mojega starog oca vragovi odveli u svatove?... 
 PRVI MUŠKARAC: Vragovi? 
 LUKA: Da, da... Ni on nije ništa vjerovao... Onda su ga ostavili nar vrh nekakvoga oraha, i tri dana je trebalo, dok je došao kući... 
 PRVA DJEVOJKA: Kako je to bilo? 
 DRUGA DJEVOJKA  ustala je: -  Nemojte više pripovijedati. - Ja ne ću moći zaspati od straha... 
 KATA: Pa čemu si ustala zato? 
 DRUGA DJEVOJKA: Moramo sada kući. - Što bi nam rekli? 
 DRUGI MUŠKARAC: Onda idemo i mi. - Bit će nam ljepše... 
 LUKA: A ja? - Zar ćete mene ostaviti... 
 JANA: Ti ćeš sa mnom spavati... 
 LUKA: Da si četrdeset godina mlađa! 
 JANA: Pa da baš i jesam... tebi nikakve koristi od toga... 
 LUKA: Tko zna! - Možda bi ipak što bilo? 
 JANA: Ajde k vragu! 
 Smijeh. 
 BABA KLARA  dođe u dvorište:  Dobar večer! 
 LUKA: Ne! - Samo je tebe još trebalo!... 
 KLARA: Zašto? 
 LUKA: Da mi pokvariš posao... 
 KLARA: Čula sam vas, gdje govorite, pa rekoh, ajde da vidim! 
 LUKA: Prekasno, moja draga... Cutura je već prazna... 
 KLARA: Znam, da si se ti već za to pobrinuo. - Zapio bi božju kapu! 
 LUKA: Nemoj me opet ovako! - Daj, Jelo, čuturu... nek vidi, da sam i za nju nešto sačuvao...  Uzme čuturu i ponudi je Klari. 
 KLARA  ispruži ruku, da će uzeti, ali Luka u taj čas potegne čuturu k sebi i napije se:  Stari obješenjak! - Znala sam, da ćeš to učiniti... 
 LUKA  poda joj:  Bog je najprije sebi bradu stvorio! 
 KLARA  ostalima:  Dajte, pijte svi još jedamput!...  Svi su već poustali i piju po redu. 
 LUKA: Idemo, idemo... I vi ste pospane... Sutra morate opet rano ustati... 
 JELA  ponudi mu čuturu:  Još jedamput... 
 LUKA: Ne, hvala ti lijepa... dosta je... Ja ću doći rađe opet sutra... 
 JANA: Sutra je sutra, a danas je danas... 
 LUKA  gleda je časak:  Vidiš, ne bih rekao, da si ženska glava, kako si pametna! - Imaš pravo. - Bolje danas vrabac, nego sutra kokoš...  Napije se; Klari.  Ajdemo sada, stara... 
 KLARA: Pusti ti mene s mirom... 
 LUKA: Ako ne ćeš, ja ti nisam kriv. -  Kati.  Laku noć, Kato... pa ne zamjeri ništa! 
 KATA: Nemojte vi nama... Hvala vam, što ste došli... 
 Čuju se glasovi: Zbogom! Laku noć! 
 KATA: Laku noć! 
 JANA: Bog daj i vama laku noć!... 
 Svi osim Jele, Kate i Jane odlaze na ulicu. 
 PRIZOR ŠESTI 
 Jela. Kata. Jana. 
   
 KATA  zatvorila je vrata:  No, sad ćemo malo leći! 
 JANA: Baš je lijepa noć... 
 KATA: Ja sam mislila, da će tko više doći... 
 JANA  noseći jednu stolicu u hodnik:  Šta se brineš?! 
 KATA: Tako će proći i sutra.  Uzela je drugu stolicu.  Jedva čekam, da malo legnem...  Jeli.  Ti još ne ideš spavati? 
 JELA  sjela je na stube:  Ostat ću malo vani... 
 KATA: Kako te volja!  Ode s Janom u kuću. 
 PRIZOR SEDMI 
 Jela. Ivo. 
   
 JELA  ostala je sama i zakopala lice u dlanove. - Tišina. Netko je u sobi ugasio svijeće, samo još jedna lojanica slabo tinja. Mjesečina je potpuno jasna. U vrtu je zašumio vjetar istresao nekoliko listova s oraha. - Ona se trgne, zaokruži pogledom okolo sebe, ustane i pođe korak dva prema vrtu. Časak gleda onamo, okrene se, pođe prema uličnim vratima i rastvori ih. 
 IVO  stupio je u dvorište. 
 JELA  naglo pokroči natrag; prestrašenim, prigušenim krikom:  Ivo!... 
 IVO: Ja sam. 
 JELA  časak ga šuteći gleda, zatim prošapće:  Šta hoćeš? 
 IVO: Ništa. 
 JELA: Zašto si onda došao? 
 IVO: Htio sam da te vidim... 
 JELA  gleda ga još neko vrijeme, onda se okrene i pođe u kuću. 
 IVO  zakrči joj put:  Kuda ćeš? 
 JELA  tjeskobno:  Šta hoćeš? 
 IVO: Ostani samo čas...  Šutnja. On se okrenuo i otišao na stranu, glava mu je klonula na prsa.  Ili idi... Kako ti drago!... 
 JELA  stoji kao prikovana na onom mjestu; šaptom:  Šta hoćeš? 
 IVO  podigao je opet glavu i pogledao je:  Voliš li me još uvijek? 
 JELA  iza dugačke stanke; poluglasno:  Ja ne znam... 
 IVO  teško:  Ako me voliš, onda se povrati natrag. Ja ću tražiti od oca, da mi dade dijel... pa ćemo biti sami... ako hoćeš... 
 JELA: Da se vratim? 
 IVO: Da. - 
 JELA: Ja ne znam... 
 IVO  polako:  Bit ću ti dobar... Vidjet ćeš! - Ono sam učinilo u naglosti - ti znaš, kakav sam - a i pio sam onda... 
 JELA: Da se povratim? 
 IVO: Ja znam, da nisi kriva... 
 JELA  kratko; oštrim glasom:  Jesam - Ono je istina. 
 IVO: Istina je? 
 JELA: Jest. - 
 IVO  iza stanke:  Pa... ja ću i to zaboraviti... 
 JELA  kao da ne vjeruje:  Zaboravit ćeš? 
 IVO: Hoću. - Da nije bilo ovih baba - ja znam... ti to ne bi učinila... 
 JELA: Možda i bi... 
 IVO: Znam. - Uvrijedilo sam te onda... zato govoriš ovako... Ali ja ću zaboraviti, i slobodno me odmah ostavi, ako ti šta ikada rečem... 
 JELA: To sada veliš... 
 IVO: Kupit ćemo negdje kuću, pa ćemo živjeti za sebe... Ti ni ne znaš, kako će nam biti lijepo... 
 JELA  smiješeći se:  Zbilja? 
 IVO: Mi nismo još ni bili skupa. - Ono prije soldačije, što je to bilo? - Ništa... A poslije opet - svaki dan one svađe kod kuće, i nikad nemaš mira... Sad ćemo lijepo otići... Mladi smo još... 
 JELA  prekine ga:  A kad ti se prohtije, onda ćeš me opet protjerati, je li? 
 IVO: Zašto si takova? 
 JELA: Zašto? - Ne znam... 
 IVO: Razljutio sam se... ja ne velim... pa i drugi bi. 
 JELA: I odmah si me protjerao!... 
 IVO: Sama si otišla... 
 JELA: Čekat ću valjda! 
 IVO: Zašto si takova, Jelo? 
 JELA: Ja nisam kriva... Ti si me tome naučio. - Sada je već kasno, moj dragu! 
 IVO: Kasno?! 
 Odnekale donosi vjetar tugaljive; daleke zvukove svatovske svirke. - Oboje slušaju šuteći, dogod se svirka ne izgubi u noći. 
 IVO poluglasno: To su nečiji svatovi... Vode mladu... 
 JELA: Da... 
 IVO: Tako su i nama nekada svirali... 
 JELA  hladno:  Davno je to bilo. - Već sam i zaboravila. 
 IVO: A ja se još uvijek sjećam... 
 JELA  nasmije se:  Možda... 
 IVO  pograbi je za ruku:  Jelo!... 
 JELA  istrgne ruku:  Pusti me! 
 IVO: Zar si zbilja takova? 
 JELA: Ti nemaš više ništa sa mnom... 
 IVO: Dakle je ipak istina... 
 JELA: Šta je istina? 
 IVO: Dok sam ja tamo mislio, kako će nam biti jedamput lijepo, ti si ovdje s drugima!...  Navali na nju i zamahne šakom. 
 JELA  preplašeno:  Ivo!... 
 IVO: Varala si me! 
 JELA: Nisam... 
 IVO: Šta nisi?! - Zato sada ni ne ćeš više sa mnom, da možeš laglje tjerati, što si počela... 
 JELA: Ivo!... 
 IVO: A ja sam vjerovao... i mislio sam, da ćeš opet doći... i da će sve biti dobro... 
 JELA  drhtavo:  Nisam... nisam te varala... 
 IVO  pristupio je k njoj:  Zašto onda ne ćeš sa mnom? 
 JELA: Zašto? - 
 IVO: Da... Zašto? 
 JELA  isprekidano:  Ja ne znam... ali poslije onoga ti me ne bi nikada više volio... Tebi se samo čini, da bismo bili sretni, ali... ja ne vjerujem... 
 IVO: Ne vjeruješ?! 
 JELA: Ne. - Svaki put, kad bi se sjetio onoga, kad bi pomislio, što sam učinila - ne... bolje ovako... 
 IVO  iza duge šutnje; polako, odmjereno:  Dobro je. - Ja idem. - I više nikada ne ću doći ovamo... Zapamti, Jelo! - Više nikada... 
 JELA  šuti. 
 IVO: Ne znam, kako je i danas ovo došlo... Pravo si rekla: bolje ovako...  Pođe prema vratima. 
 JELA  pogleda ga. 
 IVO  okrene se; tiho:  Zbogom, Jelo!  Ode. 
 JELA  trgne se, kao da će za njim, već hoće da ga pozove, ali se naglo ustavi, a ruke joj klonu niz tijelo. 
 PRIZOR OSMI 
 Jela. Marko. 
   
 MARKO  došuljao se s desna i došao sasvim do Jele; obuhvati je objema rukama:  Jelo! 
 JELA  trgne se i pogleda ga prestrašeno. 
 MARKO  suhim, prigušenim šaptom:  Dođi! 
 JELA  gleda ga još čas, zatim mu naglo, grozničavo ovije ruke oko vrata. 
   
 ZAVJESA. 
 KONAC ČETVRTOG ČINA 
 
 
 PETI ČIN 
 Birtija. U dnu vrata na ulicu, kraj vratiju s lijeva ograđeni prostor za vino, s desna stol za muzikaše. Lijevo malena vrata u drugu sobu, desno prozor. Uza stijene stolovi, kraj njih klupe i stolci. 
 Sa stropa visi svjetiljka. 
 Noć. Svjetiljka obasjava čitav zadimljeni prostor žutim, teškim svijetlom. 
 PRIZOR PRVI 
 Marko. Mikula. Andro. Đuro. Petar. Luka. Mara Stanićeva. Krčmar. Gosti. Muzikaši. 
 Kad se zavjesa digne, muzikaši sviraju, a nekoliko se parova okreće u neskladnom plesu. Marko, Mikula i Đuro sjede desno naprijed i kartaju se. Kod istoga je stola i Luka. Petar sjedi otraga s drugim momcima. Nekoliko časaka svirka još traje, pa onda prestane. Parovi se razilaze k stolovima. 
   
 MARA  plesala je s Androm, a sad je naglo sjela na jednu klupu lijevo; teško dišući:  Ti bi čovjeka ugušio! - Tko je vidio ovako plesati?! 
 ANDRO  stoji pred njom i otire si čelo:  Šta ćeš?! - To nije gradski bal! 
 MIKULA  miješajući karte:  Ljepše je bilo, kad si se ono s učiteljem vozila u varoš, zar ne? 
 MARA: Nije te briga, kud sam se vozila! 
 MIKULA: Kad te ne će tamo, onda smo i mi dobri... 
 MARA: Bogme je učitelj ljepši od vas svih!  Andri.  Daj... zovi toga birtaša... žedna sam... i vruće mi je... 
 MIKULA  Andri:  Sad si se zadobavio posla!... 
 ANDRO: Briga te!  Krčmaru.  Hej! Vina!... 
 KRČMAR  donosi začas bocu s vinom. 
 MARA: Koliko si već dobilo, Đuro? 
 ĐURO  srdito:  Vraga sam dobio! Ne ljuti me još i ti! 
 MARA: Pravo ti je! Da sjediš kraj mene, bolje bi bilo! 
 ĐURO  bacajući karte:  Jest! - Eto na! Opet sam izgubio! - To je zato, što mi ti tu brbljaš! 
 MARA: No, ne ću više... ne ću!  Andri.  Daj, sjedni kraj mene, neka se oni kartaju!  Ogrli ga jednom rukom. 
 MARKO: Nemojte se još i ljubiti pred nama... 
 MARA: Da ne bi! - A što si ti radio o Božiću s Jelom?... baš ovdje! 
 MARKO: Što sam radio? 
 MARA: Znaš ti dobro! 
 MARKO: Briga mene za Jelu! - Baš kao i za tebe! 
 MARA: Sada! - A što je prije bilo? 
 MARKO: Za ono što je bilo, ne da ciganin ništa! 
 MARA: To imaš pravo!  Pije. 
 MARKO: Ja sam dobio, što sam htio. - A sada -  Baci kartu. 
 ĐURO: Opet sam izgubio! - Do vraga! 
 MARKO: Pa ostavio ti je stari dosta! - Da ja imam toliko, i spavao bih u birtiji! 
 MIKULA: No, i bez toga si rijetko koju noć kod kuće! 
 MARA: Zašto ne bi, dok Jela daje! 
 MARKO  surovo: Č uješ ti, jezik za zube! 
 MARA: Reci, da nije istina! 
 ANDRO: Daj pij! - Koga vraga brbljaš toliko? 
 MARKO: Pij samo! - Dobro, da si se namjerila! 
 MARA: Ne treba meni toga! - Ja si i sama mogu platiti, ako baš hoću. 
 MIKULA: Pa da! - Zaslužila si prošle nedjelje. 
 MARA: Nije mi žao! - Gospoda su ipak drukčija od vas! 
 ĐURO: Na! - Vrag bi igrao s takvim kartama! 
 NIKOLA: Šta se ljutiš toliko?! 
 ĐURO: A tebi je drago, kad izgubiš, zar ne?? 
 MARKO  bacajući kartu:  Čekaj! - 
 ANDRO: Gdje je danas Ivo? 
 MARA: Valjda će doći... - Kako je stari umro, sad je on gazda! 
 NIKOLA: Vidiš, njega se ti primi... - Sad ima novaca... 
 ANDRO: Jela bi joj iskopala oči... 
 MARA: Briga Jelu za njega! - Da sam htjela... 
 NIKOLA: Kiselo grožđe! 
 ĐURO  lupio je šakom o stol:  I opet! 
 LUKA  drijemao je sve dosada; nemarno:  Idem... samo još jednu čašicu... 
 ĐURO: Ne ću više igrati... 
 LUKA: Još jednu čašicu samo! 
 MARKO  Đuri:  Vraga si takav! - Kao dijete! - Kao da ja nisam nikada izgubio! 
 ĐURO: Ali to je već cijelu večer... 
 LUKA  tarući oči:  Zašto se kartaš? - Jesam li rekao: bolje, da mi novac zapijemo, nego da ga izgubiš, a? 
 ĐURO: Šutite! 
 LUKA: Zašto onda vičeš, kad izgubiš? - I ne daš mi spavati... - A baš sam sanjao... Tako sam lijepo sanjao... Bio sam na livadi, a svuda proljeće, mjesečina... Znam, da će doći moja cura, i već čujem korake, sad će evo - tresk! - I probudio si me... 
 MIKULA: Čuješ. Marko! - Stari još uvijek sanja... 
 MARA: On je i danas bolji momak od tebe... 
 LUKA: Pravo govoriš, Maro!... 
 MIKULA: Ajde, za koliko ćeš ga poljubiti? 
 MARA: Ako ćeš i badava! - Tebe ne bih, bogme, ni za petaču! 
 Smijeh. 
 LUKA: Sad imaš! - Jesi li vidio? 
 PRIZOR DRUGI 
 Pređašnji. Ivo. Kasnije Seoski pandur. 
   
 IVO  dolazeći sredinom:  Oho! Tu je danas veselo! - Nisam ni znao... 
 MARA: Baš tebe čekamo... 
 IVO: Mene? 
 MIKULA: A da! - Ne može se taj momak, što ga je danas našla, nikako ojunačiti... 
 ANDRO: Hoćeš li šutjeti? 
 IVO: I onda je zaželjela mene? 
 MARA: Tko tebe ne bi!... Znaš, da su udovci uvijek draži ženama... 
 IVO  uhvati je za obje ruke:  Pa mi smo stari prijatelji... 
 MARA: Nemoj! - To boli... - Sjedni ovdje! 
 IVO: Razljutit ću ti momka. 
 MARA: Zašto se drži tako?... Kao baba! 
 ANDRO: Ne ću valjda tu pred svima!... 
 MARA: Pa mi smo svoji. 
 IVO  sjedne kraj Mare:  Kako si ti danas došla ovamo? 
 MARA: Zašto ne bih, kad je bal!... A ti? 
 IVO: Ja sam svaki dan ovdje. - 
 MARA: Dakako! - Mladi se udovac mora pokazati svuda. Nek svijet vidi... 
 IVO: Dok ide, ide!... 
 LUKA: A kad više ne bude išlo? 
 IVO: Onda ću u Ameriku... Mara će sa mnom, pa ćemo tamo otvoriti birtiju...  Mari.  Hoćeš li? 
 MARA: S tobom uvijek! 
 IVO  Luki:  Jeste li čuli? 
 LUKA: Ne valja to ovako... dan na dan... 
 IVO: Naučio sam od vas!... 
 LUKA: Eto ga!... I ja sam uvijek kriv! 
 IVO: Zašto vi niste kad kuće? 
 LUKA: Zašto? - Jer je nemam! 
 IVO: A dok ste imali? 
 LUKA  uzvrpoljio se:  Dok sam imao, onda sam imao! - Sad je pjesmi kraj. 
 IVO: Tako ću i ja. 
 MARA: Čuješ, Ivo!... a da ti sada sve prodaš... 
 MIKULA: Aha, je li počela?! 
 IVO  ispio je času vina; Mari:  Kako to veliš? 
 MARA: Da odmah sada odemo u Ameriku. 
 IVO  nasmiješi se:  Zar ti više ne ide posao? 
 MARA  udari ga po ruci:  Ajde k vragu! 
 IVO: Ha, ha, ha... Zašto se ljutiš? 
 MARA  primakne s k Andri:  Idem ja rađe k mojemu malom... On je bolji od tebe... Danas ćemo nas dvoje zajedno... ha?... 
 ANDRO  potegne je na koljena:  Zašto onda ideš k svakomu, tka dođe?... 
 MARA  mazeći se:  Ne ću više... Ne ljuti se samo... 
 LUKA  Ivi:  Sad si ti ostao kratkih rukava! 
 PETAR  došao je naprijed:  Zbogom, Maro, tvoja Amerika! 
 MARA: Misliš, da bih ja išla? 
 PETAR: Zašto ne? 
 MARA: Nije meni zlo ni ovdje... 
 PETAR: A kad ostariš? 
 MARA: Netko će me već uzeti! 
 PETAR: Hoće, bogme! 
 MARA: Još bi si i ti oblizao prste, da te hoću! 
 PETAR: No, hvala Bogu!  Ode opet otraga. 
 KRČMAR  raznosi čitavo to vrijeme boce s vinom naokolo, a sada uzme jednu i bas hoće, da je odnese muzikašima, ali vrata se naglo otvore, unutra stupi  SEOSKI PANDUR  i obojica se sudare. Boca padne i razbije se. 
 PANDUR: Gdje su ti oči? 
 KRČMAR: Gdje su tebi? 
 PANDUR: U glavi. 
 KRČMAR: Šta onda ne gledaš? - Moraš dolaziti kao vjetar? 
 PANDUR: Ne znaš ti, da je vani zima... 
 KRČMAR: Zato ne trebaš - 
 MIKULA: Što se vraga svađate! - Vina! 
 ĐURO  baci karte na stol:  Ja ne ću više! - Rađe ćemo piti... 
 LUKA  jezik mu se već plete:  Vidiš, sad si barem rekao nešta pametno... 
 PANDUR  došao je k stolu:  O! zar si i ti ovdje? 
 LUKA: Ja? - Je li to kakovo čudo? - A šta si ti došao? Da si barem donio bubanj, mogao bi s onima tamo svirati! 
 PANDUR: Kako si ti danas mudar! 
 LUKA: Ne brini se ti za me! - Da je tebi deseti do moje pameti, mogao bi Bogu zahvaliti... zato su te i postavili za pandura, jer drugo ništa ne znaš... 
 KRČMAR  donio je dvolitru na stol. 
 ĐURO  Luki:  Ne pravdajte se sada! - Pijte! 
 LUKA: Hoću, sinko! - Znaš, da ja tebe uvijek slušam...  Pokaže na Pandura. A  ona nesreća neka i dalje bubnja! 
 PANDUR: Jednu ćeš čašicu ipak i meni... 
 LUKA: Ništa! Ništa ne dobiješ... 
 MIKULA: Hej, Ivo... Ne ćeš i ti ovamo? 
 IVO: Dobro je meni i ovdje! - Gledam ova dva goluba kako se ljube... 
 PANDUR  Luki:  Daj! Samo jednu!... 
 LUKA: Na! Pa šuti onda!  Daje mu. 
 MIKULA  Ivi:  Samo im smetaš!... Ajde k nama! 
 ĐURO: Pomirit ćeš se s Markom! 
 MARKO: Zašto? - Nismo se mi ni posvadili... 
 LUKA: Što bi se svađali? - Uz ovakovo vino!  Ispije jednu čašu.  Ja ne znam ni sam, koliko sam već danas ispio, ali što dalje, sve mi je slađe... 
 IVO  ustane i pođe k drugome stolu:  No ajde! - Bit će nas više... 
 MARA: Lijepo! Sad me ostavljaš! 
 IVO: Imaš ti drugoga! Što ću ti ja? - Već sam ostario... 
 MARA: Pa da! - Bio si tri godine u soldačiji... Zato te i ostavila žena... 
 PANDUR: Mlađi je uvijek bolji... 
 IVO  kao da se malo smrknuo, ali to je samo časak; zatim sjedne i pruži čašu Mikuli:  Daj! Natoči mi!  Pije. 
 LUKA: Šta si to rekao? Mlađi da je bolji? - Ja bih ti znao koješta pripovijedati o tom, dragi moj... 
 PANDUR: Nemoj mi pripovijedati ništa... Ja vjerujem... Samo mi daj još jednu čašicu, kako ti veliš... 
 LUKA: Na! Da ne rečeš, da sam ti jalan... Uh, najedamput mi je vruće! 
 PANDUR: Pij! Samo pij! - Onda će ti opet biti hladno... Primakao je stolac i sjeo kraj Luke. 
 MIKULA: Pijmo! - U Marino zdravlje!... 
 MARKO: Ne. Ja ne pijem... 
 MARA: Ni ne trebaš! Ne ću plakati zato! 
 MARKO: Tko zna?... 
 MARA: Pij ti u zdravlje svoje Jele... 
 LUKA: Mir! Ono je dobra cura... Ne smiješ ti ovako... Ja to ne dam... 
 MARA: Jer Ivo sjedi kraj vas... 
 LUKA: Meni je to svejedno... Ali ja nju volim... Dobra je ona... Kao i moja sirota pokojnica... 
 ĐURO: Sad ćete opet s tim! 
 LUKA: I ti šuti! Ti si, kakova je i Mara! - A ona je bila dobra... 
 PANDUR: Tko? Jela? 
 LUKA: Kakova Jela, glupane?! - Moja pokojna... 
 PANDUR: A tako! - Ja sam mislio... 
 LUKA: Šta si mislio? Šta ti možeš misliti? Ti znaš samo bubnjati, drugo ništa... 
 PANDUR: Pa šta onda? 
 LUKA: Onda? Šta onda? - Vidiš, sad ne znam, što sam htio reći... 
 MIKULA: Pijte! Sjetit ćete se... 
 LUKA  pije:  Da... Ovako, kad mi se već magli, onda... čini mi se tako, kao da ona sjedi preda mnom... Vidiš... tu... baš tu preda mnom... tamo gdje je Ivo... I tako lijepa i dobra... A onda me je stid... kakav sam ja čovjek!... Tako ću i umrijeti, a ona je bila dobra... i zato je umrla... jer me voljela... i jer sam ja ovakav... Da... zato... zato je umrla!...  Zajeca, i glava mu klone na stol. 
 MIKULA: Sad će spavati... Tako je to svaki put... 
 MARA: Siromak stari! 
 Vrata se naglo otvore, i unutra stupi JELA. 
 PRIZOR TREĆI 
 Pređašnji. Jela. 
   
 JELA  kako je došla u sobu, vjetar je za njom zalupio vrata. 
 PETAR  sjedio je tamo dolje s drugima momcima; naglo pristupi k njoj:  Šta je, Jelo? - što tebe nosi? 
 JELA  još uvijek omamljena od vjetra:  Je li ovdje Marko? 
 KRČMAR  došao je k njima:  Eno, tamo je kod stola... 
 JELA  pogleda i opazi Ivu; sasvim slabim glasom:  Ah! 
 IVO  kako je začuo Jelin glas, kanda je malo zadrhtao, ali se suspregne, natoči si čašu vina i ispije. 
 PETAR: Marko, hoćeš? 
 MARKO  digao se i došao k njoj:  Šta je? 
 JELA: Ništa... Htjela sam ti samo reći... 
 MARKO  surovo:  Što ideš za mnom? - Što hoćeš? 
 MARA  ustane i pođe k Jeli:  Ne viči na nju!... Nije ti ništa kriva... 
 MARKO: Mene nema nitko tražiti po birtijama? 
 MARA: Oh! oh! Gospodin! Da ne bi! 
 MARKO  okrenuo se i pošao k svome stolu:  To je samo izgovor, da je došla ovamo! 
 JELA  prekinutim glasom:  Marko!... 
 MARKO  sjeo je na svoj stolac; pije. 
 MARA  Jeli:  Dođi ovamo kraj mene... Tako su ti hladne ruke... 
 JELA: Ne... Moram odmah otići... 
 MARA: Dođi samo... Pusti ga k vragu, pijan je već!... 
 MARKO: Kao i ti! 
 MARA: Dođi samo, Jelo!  Vodi je za sobom. 
 JELA  ide kao omamljena. 
 IVO  prigušeno; Mikuli:  Daj, toči!  Piju. 
 JELA  spustila se onamo, gdje je prije sjedio Ivo:  Napolju pada snijeg... kao da će sve zametati... 
 MARA: No, vidiš, da je ovdje ljepše! - Pij malo, ugrijat ćeš se... 
 JELA  nehotice joj je pogled pao na Ivu:  Hvala! Moram ići začas... 
 IVO  oslonio je čelo o ruku, pije i gleda u stol. 
 MARA: Nije ti sila! - Sad će i muzikaši opet svirati... 
 PETAR: Ne bih li i ja k vama? 
 MARA: Kako te volja! 
 PETAR: Ti i onako imaš momka, pa ne će Jela gledati vas dvoje samo tako!  Hoće da Jelu prihvati za ruku. 
 JELA: Nemoj! 
 PETAR: Što te briga! - Danas je sve veselo! 
 PANDUR: Evo, stari već hrče! - Nije ta žalost dugo trajala... 
 MIKULA: Što ste tako zašutjeli? Đuro! 
 ĐURO: Daj mi mira! Izgubio sam danas i previše. 
 MIKULA: Sutra ćeš opet dobiti! - A ti, Ivo? 
 IVO  kao da se probudio:  Daj, pijmo! 
 MIKULA: Samo da je veselo! Bit će i novaca! 
 IVO: Pa... zar ja nisam veseo?... 
 MIKULA: Zašto da ne budeš? - Čekaj, staroga moramo probuditi! 
 ĐURO: Daj mu mira! Nek spava k vragu... Opet će plakati! 
 MIKULA  Krčmaru:  Vina! Još vina! - Danas moramo sve zapiti, što sam dobio na kartama... 
 PANDUR: Tako je! Ti si pravi čovjek... 
 MIKULA  baci čašu o pod:  Jesam! - Sad sam veseo, uh!... 
 Otraga su počeli pjevati: 
   
 »Oj jesenske duge noći, 
    Reko dragi, da će doći. 
    Ao, jadi, jadi, jadi, 
    Sastalo se dvoje mladi!« 
   
 MARA  Jeli:  Jesi li čula? 
 JELA: Da mogu kako otići! 
 PETAR: Šta još ne bi?! - Pokaži im obojici, koliko ti je malo do njih... 
 JELA  uzrujana je silno i drži grčevito rubac na grudima. 
 PETAR: Misli, da je Bog, što je dobio danas par forinti na kartama! 
 MARKO  okrene se napolak:  Jezik za zube, dirane! 
 PETAR: No, no! - Tko bi se još tebe bojao! 
 MARKO: Razbit ću ti zube, samo laj! 
 MIKULA: Vraga se svađate? - Evo vina! -  Otraga.  Što ne pjevate dalje? 
 PANDUR: Zašto i ti ne pjevaš? 
 MIKULA: Pjevat ću i ja još danas... Čekaj malo! 
 MARKO  pripit je malo; lupi po stolu:  Ja ne dam, da ovakav - 
 MIKULA  uhvati ga za ruku:  Mir! 
 LUKA  naglo se digne sa stolca:  Hoho! Idem!... Gdje sam ja to? 
 MIKULA: Na livadi. Došla vam je draga... 
 LUKA  opazio je Pandura:  Još si ovdje, nesrećo! 
 MIKULA: Šutite... Sad ćemo plesati... 
 LUKA: A gdje je moja draga? 
 MIKULA: Doći će... Samo nek zasviraju... 
 LUKA: A ja sam opet sanjao... Samo što sam sanjao? Više se ne sjećam... 
 MARKO: Ovakav će tu meni! 
 PETAR: Dođi ovamo, ako ti što nije pravo! 
 MIKULA  uhvati Marka za ruku:  Ako se hoćeš tući, onda se nosi od mene! 
 MARKO  kroz zube:  Znat će on već! 
 JELA  gleda prestrašeno preda se. 
 LUKA: A šta je to? - Tko se svađa? 
 MIKULA: Ništa. Vi samo pijte... 
 LUKA: A onda ćemo plesati... 
 MIKULA: Hoćemo... 
 LUKA  pokazujući na Pandura:  A ovaj? 
 MIKULA: I on će plesati. 
 LUKA: Ne... On mora svirati... Tamo s onima... Bubnjati mora... 
 PANDUR: Ja ću tebe lijepo spremiti u zatvor... 
 LUKA: Ti mene? 
 PANDUR: Jest, jest! Samo opet Viči po ulicama! 
 LUKA: Ti mene u zatvor?! Mene?  Mikuli.  Čuješ li ga, što ga veli?... 
 MIKULA: On se samo šali! 
 LUKA: On se ne smije šaliti! Razumiješ? - Ja nisam nikada dobio batine, pa on bi mene u zatvor! - 
 PANDUR: Daj mi čašu vina, onda ne ću... 
 LUKA: Dat ću ja tebi po tikvi! 
 PANDUR: Daj daj!... 
 LUKA: Ne dam... zašto si takav? 
 Muzikaši su počeli sasvim polagano svirati. 
 MIKULA: Aha! Da vidiš sada, što će biti! 
 LUKA: Gdje je moja draga? 
 MIKULA: Odmah će doći... 
 LUKA: Je li? - Pijmo onda! 
 Nekoliko je parova već ustalo. 
 PETAR: Ajde, Jelo! 
 JELA  tjeskobno:  Nemoj! Pusti me! 
 LUKA: O, tamo je Jela!... S njom ću ja plesati...  Diže se sa stolca. 
 IVO  grčevito je stisnuo čašu. Ruke mu dršću. 
 PETAR: Ajde samo! 
 MARKO  ustane i gurne Petra u prsa:  Šta ćeš ti ovdje? 
 PETAR  držeći Jelu za ruku:  Čuvaj me se! 
 MARKO: S njom ne ćeš plesati!... 
 PETAR: Ti ćeš meni zapovijedati! 
 MARKO: Jest! Ja!... 
 PETAR: Da vidimo! 
 MARKO  uhvati Jelu za drugu ruku i istrgne mu je:  Ne ćeš! 
 Nastao je žamor. Gosti se skupili oko njih. 
 MARA: Dajte joj mira! 
 MARKO  Petru:  Sad hodi! 
 JELA  otimlje mu se:  Nemoj! 
 MARKO  udari je:  Što vičeš?! 
 MARA: Marko! 
 IVO  gledao je sve uzrujanije Jelu, a sada zadršće, naglo ustane, tresne čašom o stol i navali bijesno na Marka. 
 Nastane graja, metež, negdje padne boca i razbije se, sve se smotalo u jedno klupko oko one dvojice, a kroz viku se začuje oštar vrisak. 
 JELA  istrgla se već prije i naglo došla naprijed lijevo gledajući, što se događa. 
 Kako se začuo onaj vrisak, svi se naglo razmaknu, blijedi, prestravljeni. 
 MARKO  leži ispružen, nepomičan na zemlji. 
 IVO  blijed, znojan; gleda časak preda se, a onda mu pogled padne na Jelu. 
 JELA  sva je zadrhtala; posrne, kao da će pasti, pa naglo poleti k njemu i zagrli ga svega; velikim glasom:  Ivo!... Moj Ivo!... 
   
 ZAVJESA. 
 KONAC PETOG ČINA 
   
 Rukopis iz god. 1908. 
 
 
 Rječnik 
 blazina  - pokrivalo, perina 
 dogod  - dokle god 
 kopanja  - korito za stoku, pojilo 
 maša  - misa 
 polag  - pored 
 rif  (mađ.) - aršin, lakat, stara mađarska mjera za duljinu (oko 70 cm) 
 sipljiv  - astmatičan 
 šajka  - lađa, riječni brod 
 škaf  (grč.-lat.) - drvena posuda za vodu, kabao 
 urlab  (njem.) - odmor 
 usopljen  - zadihan, zapuhan 
 
 
 Bilješka o autoru 
 Fran Galović 
 (Peteranec, 20. 7. 1887. - Radenković, Srbija, 26. 10. 1914.) 
   
 Hrvatski književnik - pjesnik, novelist i dramski pisac - iz razdoblja moderne, sa samo 27 godina tragično je preminuo na samom početku Prvog svjetskog rata, ali je stvorio obiman književni opus u kojemu posebno iskače antologijska zbirka  Z mojih bregov , uz Krležine  Balade Petrice Kerempuha  vrhunsko ostvarenje suvremene kajkavske lirike. 
   
 Pučku školu polazio je u rodnom mjestu. Godine 1894. odlazi u Zagreb, gdje je 1906. godine maturirao. Zatim upisuje slavistiku i klasičnu filologiju u Zagrebu, ali studij prekida nakon što je zbog sudjelovanja u studentskom štrajku isključen sa Sveučilišta. Godine 1908. nakratko studira u Pragu. Iste godine vraća se u Zagreb gdje nakon završetka studija (1913) radi kao profesor na zagrebačkoj Drugoj realnoj gimnaziji. Kao pričuvni kadet 27. domobranske pješačke pukovnije mobiliziran je u jesen 1914. godine. Sudjelovao je u borbama na srpskom bojištu gdje je i poginuo odmah na početku rata - u 27. godini. Okolnosti pogibije nisu sasvim jasne, pa postoje mišljenja, čak i neke indicije, da se radilo o samoubojstvu, odnosno namjernom izlaganju neprijateljskom metku. 
 Bio je pripadnik pravaškog omladinskog pokreta, te je pokrenuo i uređivao pravaški časopis  Mlada hrvatska  (1908-1909, 1911). Njegovi članci, književne i kazališne kritike bili su razasuti po brojnim časopisima ( Vijenac, Hrvatska pozornica, Književni prilozi, Pobratim, Prosvjeta  i dr.) sve do 1942. godine, kada su objavljeni u  Člancima i kritikama  sabranih djela. 
   
 U spomen 11. listopada 1903  ( Hrvatsko pravo , 1903), prvu objavljenu pjesmu, napisao je povodom otkrivanja spomenika A. Starčeviću, potpisavši se pseudonimom Hrvatski đak. Nekoliko njegovih pjesama ( Zrcalo, Childe Harold  i dr.) uvršteno je u  Hrvatsku mladu liriku  (1914), jednu od najpoznatijih antologija hrvatske poezije. Autor je sonetnog ciklusa  Četiri grada  (1913), u kojemu je zamjetan utjecaj poetike parnasovaca. 
 Vrhuncem Galovićevog pjesništva smatra se njegova dijalektalna poezija, odnosno ciklus  Z mojih bregov,  napisan u dva navrata, 1913. i 1914. godine, uglavnom u očevom vinogradu za vrijeme pjesnikova boravka u rodnom Peterancu. Ciklus je prvi put u cijelosti objavljen u Krležinoj  Književnoj republici  1925. godine. Tvore ga dvadeset i dvije pjesme, od trideset koliko ih je Galović namjeravao napisati, usustavljene prema godišnjim dobima ( Pramalet, Leto, Jesen, Zima ), koje na podravskoj kajkavštini ostihotvoruju ugođaje tjeskobe, prolaznosti i usamljenosti. Galovića se zbog ove zbirke smatra začetnikom i utemeljiteljem suvremenog kajkavskog pjesništva. "Nevelika Galovićeva kajkavska zbirka, čak pjesnički torzo, ugradila se u temelje obnovljene, moderne hrvatske kajkavske lirike kao njezin svjež i snažan početni akord, uz Krležine  Balade  njezino najcjelovitije individualno poglavlje. Kao sastavni dio lirike moderne…uspjela je sintetizirati mnoge odrednice toga pjesništva na jeziku koji se pokazao životnim i funkcionalnim na svim planovima svoje egzistencije" (Joža Skok). 
   
 Autor je uglavnom kraćih proznih djela ( Nesreća, Marica, U sutonu ; 1908) među kojima se svojim izrazitim modernističkim pripovjednim postupcima ističe  Svekar  (1912), te nešto opsežnije  Začarano ogledalo  (1913) i  Ispovijed  (1914). 
   
 Galovićeva dramska djela čine fizički najveći dio njegovog opusa: napisao je čak 17 drama, a još 11 ih nije dovršio. Većina njih objavljena je tek posthumno u  Djelima Frana Galovića  (1942-1944). 
 Za života je objavio dramu  Tamara  (1907), sadržajno blisku baladi sa motivima ljubavi i smrti, nastalu prema istoimenoj poemi M. J. Ljermontova.  Tamara  je "postavljena na čvrstoj motivacijskoj osi subjektove nakane: čežnje za idealnom ljubavi koja se preobražava u tipično secesijsko sjedinjenje Erosa i Thanatosa" (D. Detoni Dujmić). Osim prozne, postoji i druga verzija te drame sastavljena u stihu. 
 Trilogija  Mors Regni (Zvonimir, Stjepan II.  i  Petar Svačić)  bavi se hrvatskom poviješću. 
 Drame  Mati  (1908),  Pred zoru  (1908) i  Pred smrt  (1913) smještene su u ruralnu sredinu.  Pred smrt  je realistička, naturalistička jednočinka, čiji je kraj, međutim, simbolički: u zadnja dva prizora pojavljuje se nadnaravni lik Neznanke, koja znači smrt, ali ne više njenu biološku, nego metafizičku, spiritualnu stranu (Senker). Drama se temelji na kontrastu tragičnosti smrti i banalnosti njezina prihvaćanja. Tu dramu i suvremena kritika i novije interpretacije ističu kao najuspjelije Galovićevo dramsko djelo, te se u njoj prepoznaju postupci moderne i poetika ekspresionizma i Maeterlincka. 
 Tema jednočinke  Valovi  (napisana 1909, tiskana poslije autorove smrti 1916.) je stereotipni ljubavni trokut, uz vrlo uspjeli "salonski dijalog". U radničku, urbanu sredinu smještena je nedovršena drama  Sodoma  (1911), koju karakterizira urbana zagrebačka kajkavština. 
 Simbolistički misterij  Marija Magdalena  (1912) sastavljen je u stihovima. Biblijska grešnica Marija Magdalena prikazana je izrazito erotizirano, pa je ta drama odbijena za prikazivanje zbog mogućih prosvjeda svećenstva. 
 "Kroz Galovićeve je dramske tekstove prohujalo sve ono što se nataložilo u burnim godinama tzv. moderne, odnosno hrvatske varijante srednjoeuropske secesije" (D. Detoni Dujmić), od Ibsena i Strindberga, preko Maeterlincka i Hauptmanna, do Wildea. U tim "dramskim pričama za čitanje" (D. Detoni Dujmić) suprotstavljena je zbiljnost i fantastika, čime ostvaruju prizore u kojima je realistička zamisao predmetom simboličkog i poetskog očuđenja. 
 Dvije njegove jednočinke,  Grijeh  i  Tamara , postavljene su na scenu kada je Galović imao samo 20 godina (rujan 1907), a trilogija  Mors regni  izvedena je u sezoni 1908/9. Nakon autorove smrti, 1916. godine, izvedene su i drame  Pred smrt  i  Mati . 
 Pisao je i kazališne kritike u kojima je iznosio vlastite poetske smjernice, među kojima se ističe težnja za poetizacijom dramskog izraza. 
   
 * * * 
   
 Opširnom petočinom dramom  Mati Fran Galović se okreće seoskoj i socijalnoj tematici i rodnoj Podravini (vjerovatno; jer  Mati  je pisana štokavštinom, ne kajkavštinom).  Mati  je drugačija od ranijih, ali i kasnijih Galovićevih djela po tome što je realistična, bez elemenata simbolizma ili mističnosti. Njegova slična drama, naturalistička jednočinka  Pred smrt  nastala nekoliko godina kasnije, odstupa od ovakve poetike i u dramsku radnju uvodi nadnaravno i metafizičko. 
 Galović nasljeduje Ibsena (u pismima spominje dramu  Hedda Gabler  kao poticaj), te Tolstoja, čija drama  Vlast tame  ima sličnu tematiku i stil. Poticaj mu je bio stvarni događaj, vjerojatno iz njegove rodne Podravine, kojega spominje u jednom svojem pismu: "Radi se o pitanju preranih poroda. Iz seljačkog života. Jedan konkretan slučaj me nagnao na to." Pred ondašnju konzervativnu publiku Galović je namjeravao iznijeti tekst koji je životan, ali i šokantan: drama počinje pobačajem, nastavlja se preljubom, a završava ubojstvom. 
 Mati  je nastala 1907-1908. godine, a na scenu Hrvatskog narodnog kazališta postavljena je prvi put tek nakon autorove tragične smrti, prema rukopisu koji je pronađen u Galovićevoj ostavštini, krajem 1916. godine. Kritičari poput Andrije Milčinovića ili Branimira Livadića o drami i njezinoj inovativnosti izuzetno su se pozitivno izjasnili, a publika ju je na iznenađenje kritičara, unatoč njezinoj teškoj temi dobro prihvatila i napunila gledalište. 
 Galović je dramom  Mati  "dao jedno od vrednijih naturalističkih dramskih ostvarenja u hrvatskoj književnosti" (J. Skok). 
   
 
   
 Tekst prema: 
 
 Djela Frana Galovića , prir. Julije Benešić, Hrvatski izdavalačko bibliografski zavod, Zagreb, 1942-43. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Frana Galovića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-194-0 
 © 2013. Bulaja naklada d.o.o. 
 
 