
 
 Venere i Adon 
 Pripovijes 
    kako se Venere božica užeže u ljubav lijepoga Adona 
    u komediju stavljena 
 Marin Držić 
 
 
 Sadržaj 
   
 Prvi prizor 
 Drugi prizor 
 Treći prizor 
 Četvrti prizor 
 Peti prizor 
 Šesti prizor 
 Sedmi prizor 
 Osmi prizor 
   
 Bilješke 
 Rječnik 
 Bilješka o autoru 
 Impressum 
 
 
 Imena 
   
 VENERE 
 KUPIDO, sin Venerin 
 ADON 
 VILE 
 SATIRI 
   
 
 
 
 
 VUKODLAK   
            KOJAK   
            GRUBIŠA, sinovac Kojakov   
            VLADE, mati Grubišina   
 
    
 
  Vlasi 
 
 
 
 
 
 
 Prvi prizor 
 VUKODLAK, KOJAK, GRUBIŠA, VLADE. 
   
 Priđe [1]  neg se šena odkrije Vlasi govore. [2] 
 VUKODLAK 
 Ah, vince gizdavo, milo ti si piti, [3] 
       tebe ti je pravo do neba slaviti! 
    Vodice studene, meni ćete oprostit, 
       na piru u mene [4]  nećete ni prag prit! 
    Med njeki ushvale kakono slatku stvar, 
       pri vincu ostale slasti su za ništar! 
    Što 'e papar ki grije i čafran veseli? 
       Tko vinca ne pije, vazda se dreseli. 
 KOJAK 
 Bog da', Vukodlače, ki se s vincem rveš, 
       ali 'e vince jače. Odkuda takoj greš? [5] 
 VUKODLAK 
 Ja sam Grizivino a nijesam Vukodlak: 
       grizem, žvem, ijem vino brz, krjepak, hitar, lak. 
    Uklon' se svak meni, knezu Grizivinu; 
       prilike meni nî [6] , kad što dobro pinu [7] . 
 KOJAK 
 Nut hlapa gdi hlapa! Hlapa', hlape, takoj! [8] 
       Da je peču štapa! [9]  Nu čeka', svinjo, stoj! 
 VUKODLAK 
 Muči [10] , kozo, muči! Jučer me vlastelin, 
       Vlahe Držić, ruči [11] , vlasteoski pravi sin, 
    da ću pjan i sit bit za vas mjesec ovi. [12] 
 KOJAK 
    Odkle ideš [13] , umiješ rit? Jeli te vukovi! 
 VUKODLAK 
 Ženi se taj mladić i vodi vladiku 
       roda Sinčičevîć anđeosku priliku. 
    Stárom tî vlasteli mjere srebro i zlato. [14] 
 KOJAK 
    Istom hlap dedeli [15] ! Ter, kozo, gdi je to? 
 VUKODLAK 
 Vreću jarebica jučera mu prodah 
       i peset piplica, i dobru platu imah. 
 KOJAK 
 Svinja je nješto snio, ter pjan sad bugari. 
 VUKODLAK 
    Bogme sam iznio pô torbe dinari. 
 KOJAK 
 Nu čeka', hlapino, neć' rijet odkle ideš? [16] 
 VUKODLAK 
    Znaš, ere je vino sa mnome; kud urveš? [17] 
 KOJAK 
 Sinovče [18] , uzmi bat, omjeri mu pleća! 
 VUKODLAK 
    Bogme ti činih znat što je vruća leća. [19] 
    Nut bijede [20] , ku ište [21]  u Dubrovniku oženit! 
       Što će ovo smetlište? [22] 
 KOJAK 
                                    Što hoćeš, svinjo, rit? 
    Jeda mu neće dat djevojku kmecku kćer [23] ? 
       A da ti 'e, svinjo, znat; govoreno 'e jučer 
    u Gradu za njega [24] , odkle pjan ideš ti; 
       djevojku mu i svega [25]  obećaju dati. 
    Vlahe [26] , gdi si bio i, hlape, gdino si 
       glavu vina nalio? 
 VUKODLAK 
                               Grbavoj toj kozi? 
    A prem za njim mraše njeka godišnica [27] , 
       sve me ispitovaše ovacijeh rilica [28] ; 
    a prem se će vitez uza nju ispokojit [29] , 
       a za nidan [30]  pinez neće ga ona izgubit. 
 GRUBIŠA 
 Ako nije lijepa, neću ju uzeti. [31] 
 VUKODLAK 
    Jednim je okom slijepa. 
 GRUBIŠA 
                               Da neka ide k šteti! 
    Neću ni pozirat na tu ja, majde t' ne! 
 VUKODLAK 
    Dat ti će izbirat vitezu s krajine! 
    Gdje ti 'e konj, kopje i štit, junače, za boga 
       na polje da ti 'e izit? I govna li ovoga 
    mislite ženiti? 
 KOJAK 
                                    Mislimo, hlapino! 
 GRUBIŠA 
    Ter što hoć', jarče, riti? 
 KOJAK 
                               Probav', svinjo, vino, 
    inako t' ovaj bat omlatih o glavu. 
 VUKODLAK 
    Istom me nemoj dat izjes tomu lavu, - 
    nemoj, gospodine, prosti mi boga rad! 
 GRUBIŠA 
    Kurvine hlapine! 
 KOJAK 
                               Sinovče, hod'mo u grad. 
 VUKODLAK 
 Kako upravite u Pločku ulicu [32] , 
       u rep celunite Rusu Milašicu; 
    a ti, krajičniče, Orlandu se javi... [33] 
 KOJAK 
    Nut gdi svinja viče! 
 VUKODLAK 
                               ... da t' ono opravi. 
 GRUBIŠA 
 Pjanico uscana, još ti ću odgristi nos, 
       proće malo dana. 
 VUKODLAK 
                               Grubiša, nu ti moz! 
    Što mi se gonenu? 
    "Zovem se Sedmi muž, prezime Dugi nos, 
       nosim dom kako spuž na sebi gdi sam gos [34] . 
                        Pijem vince bez vodice; 
                        voda mi je bistra mila, 
                        gdi ma ljubi [35]  mije lice, 
                        kad je od ruže venčac svila. [36] " 
 VLADE , mati Grubiše 
 Mlađahti sinko moj, djetece mo'e drago, 
       kuda mi ideš toj, moje velje blago? 
    Kuda mi hoćeš poć, mo'e vito kopjice, 
       a majku hoćeš oć, da roni suzice, 
    da tebe, sunačce, tva majka ne gleda, 
       da majci srdačce tužno se raspada? 
    A ti, zli čovječe, kuda mi vodiš sad 
       toliko daleče hranjenje moje u grad, 
    mu perlu, moj bosil, moj mio garopalak 
       koji sam ja gojil' u staros mu štapak? [37] 
 VUKODLAK 
 Oto ga ide prodat, bracki ti ću riti; 
       nemoj mu š njime dat, sestrice, otiti. 
 KOJAK 
 Pođ' s vragom i š njime! Jeda [38]  ga ja vodim? 
       On putem svojime, a ja mojim hodim. 
 VLADE 
 Vrati se, sinko moj, k tvomu stanku, mîle, 
       ne hodi mi takoj, da te ne uzmu vile, 
    ke noćno kon vode, moj sinko ljubeni, 
       tanačce izvode u gori zeleni. 
 VUKODLAK 
 Čuva' ga od vila! Ako ga vidješe 
       tako ličca mila, ončas ga uzeše! [39] 
 VLADE 
 Jaoh meni, ne sluti [40] , molju [41]  te, junače! 
       zlo mi srce ćuti! Hodi mi, moj brače. 
 GRUBIŠA 
 Majde t' ga neću sad vragut bat domom it, [42]  - 
       svakako poću u Grad djevojku isprosit. 
    Bogme ga na pašu ne mogu veće it; 
       ja se sam, da t' kažu [43] , odlučio oženit. 
    Njeka godišnica za mene sve pita 
       kako mjesec lica. [44] 
 VUKODLAK 
                               Ku li gospar pita 
 priklami i ckvarom? [45]  Jes, bogme, za njim mre. 
 VLADE 
    Nemoj ve, sinko, tom! [46] 
 VUKODLAK 
                                    I ta gospara tre! [47] 
 VLADE 
 Nije bo tuj gospoje; zatoj se gubine 
       tuj čine svakoje. [48] 
 VUKODLAK 
                               Kadgodi se i pine [49] . 
 VLADE 
 Um'ju godišnice i gosparu bradu 
       oskubsti [50] , obijesnice, tamo u tomem gradu, 
    gospi odgovarat i, što mogu, krasti, 
       i po gradu udarat, kučetine, u lasti; [51] 
    ckvaru opilaje [52] , a hljebe mažući 
       zadnjicâ svaka je, da im ih nî moć [53]  vući; 
    a vina lončine sve pune imaju 
       što kradu, rabine, pak pjane igraju. 
    S gospodarom vole na baštinu obit [54] 
       neg s gospom; tuj stole nose gdi će sidit. 
    Koliko ohšubâr [55]  gospe im omlate 
       o glavu, - čudna stvar, kako u gvozdje mlate; 
    tvrđe su glavine neg sohe hrastove, 
       a kako kravine vazda su jalove. 
 VUKODLAK 
 Naš vitez to bi ktio, mliječno štogodi; 
       bez truda rad bi bio da mu odar plod plodi. 
 KOJAK 
 Nut svinje uscane, gdi neće, brate moj, 
       da nas se ostane! 
 VUKODLAK 
                               Grubiša, ja sam tvoj: 
    peci loj, ter se goj, i brate zbogom stoj! 
 VLADE 
 Ohaj ve, sinko moj, graćcke [56]  godišnice 
       voditi na stan svoj hude puštenice. [57] 
    Ja ti ću u selu djevojku isprosit 
       gizdavu Veselu, ka ti će draga bit. 
 GRUBIŠA 
 Ja hoću pritilu, da me u zimu grije. [58] 
 VUKODLAK 
    Nađ' mu gorsku vilu! Za žiganta nije 
    ka suha kožina [59] ; nađi mu pritilo, 
       ne umori sina, bludilo tve milo. 
 GRUBIŠA 
 Ohaj me se, jarče! Ah, pjanče uscani! 
       Oto za nas parče parci i neznani. [60] 
 
 
 Drugi prizor 
 Prijašnji, VILE, VENERE, SATIRI 
   
 Ovdi se odkrije šena. [61]   Vlasi se pripadu, a ukažu se šes vila, koje najprvo poju, pak tancaju. Uto Venere božica izide, a vile joj se klanjaju govoreći: 
   
 Zdrava si, božice, kruno svih liposti, 
       puno je tve lice nebeske radosti. 
    Zemlja se veseli, kud stupa tvoj stupaj; 
       gdje si ti, svak veli ondi je vječni raj! 
    Tobom cti prolitje, a lito rod rodi, 
       razliko i cvitje tobom se svud plodi. 
    Zdrava si, kriposti usione naravi! 
       Tvojome liposti Višnji svit objavi, 
    tobom se sva narav umnaža, gospoje, 
       objavi se i Ljubav [62]  od utrobe tvoje. 
    Ljuveni kud pogled obrne tva lipos, 
       stvori se jad u med a dreselje u rados. 
    Blažen je vječni raj koji te uživa; 
       blažen je i cvitak taj ki tvoj pram odiva, 
    i zemlja blažena ku pleše stupaj tvoj 
       i trava zelena, kraljice svih gospoj; 
    blažen je i pogled taj ki pozri tvoj ures. 
       Oto nam na svit saj [63]  taj milos dana jes! 
    Prospite cvijetjice, na otar stavite 
       mirise, sestrice, Veneru slavite; 
    slavite, ptičice, žuberom slatkime 
       Venere božice prislavno toj ime. 
    Prolićnji vjetrici, ako ikad, uzmite 
       mirise ružici, mirisom puhnite; 
    Venere božica po zemlji sad hodi, 
       prislavna kraljica koja Ljubav rodi [64] . 
    Slav'te ju, dubrave, pjesni od slavica, 
       dostojna jes slave Venere božica. 
    Satiri, gdje ste vi, da tance vodite? 
       Veneru svak slavi, a vi sanak spite! 
   
 Ovdi satiri dotrče govoreći: 
 SATIRI 
 Veselje činimo, pokli nam srjeća da 
       da s neba vidimo Veneru mi sada. 
                        Pojte sada vi pjesance, 
                        gorske vile, a mi ćemo 
                        po travici vodit tance; 
                        nu vas prvo da čujemo. 
 
 
 Treći prizor 
 VENERE, prijašnji (bez vila i satira) 
   
 Svršivši pjesni i tanac, klanjajući se Veneri odhode, a Venere božica, užežena od ljubavi svoga Adona, tužeći se govori: 
 VENERE 
 O luzi zeleni, mnim da prî do danas 
       meu nami čuven nî [65]  božice tužan glas; 
    er narav božicâ nî tužit ni livat 
       suzice niz lica neg blaženstvo uživat. 
    Oto ktje moja čes, umrlo da ličce, 
       jaoh, meni ranil' jes neumrlo srdačce! [66] 
    Oto me liposti zemaljske smamiše, 
       oto sve kriposti [67]  me rajske straviše [68] ; 
    oto sam sad sluga pastira od gore [69] , 
       a njekad za druga imat me ne more [70] 
    taj Marte [71]  veliki, krjepki bog od boja, 
       na nebu sužan ki moj se zvat dostoja. 
    Oto drage oči slidi me srdačce 
       kakono s istoči danicu sunačce; 
    oto bilo lice u željah roniti 
       čini me suzice, čini me, jaoh, mriti! 
    Božicam a umrit nî dano zgar s nebes, 
       a, vajmeh, nî moć skrit ljuvenu mu [72]  boles! [73] 
    Što će rit božice, kad vide, jaoh, mene 
       roniti suzice cić želje ljuvene, 
    i Džove [74]  s bogovi? Govor' što im drago [75] , 
       a ja ću lugovi [76]  slidit moje blago, - 
    Adona [77]  dragoga, me slatko željenje, 
       Adona za koga obljubih tuženje. 
    Ostavih vječni raj, ostavih bogove, 
       s Adonom na svit saj [78]  obljubih lugove. - 
    A bježiš od mene, Adone dragi moj, 
       u gore zelene sakrivaš obraz tvoj. 
    Adone, nisam ja lovac za košutom, 
       ljubi sam ja tvoja, mrem za tvom lipotom; 
    nisam vil od gore ni koja diklica, - 
       s neba sam odzgore Venere božica; 
    majka sam ljubavi: Kupida ja rodih, 
       Adone gizdavi, i prsmi ovim dojih. 
    Adone, daj se u dar meni ka te ljubim; 
       bit ćeš kralj, bit ćeš car i blažen, pravo dim [79] . 
    Vaj, s kijem govorim? Komu li, jaoh meni, 
       ovu tužbu tvorim, kad moga Adona nî? 
    Tužbe su i riči zaman! Ja ću poći 
       k sinku koji liči ljuvene nemoći. 
 
 
 Četvrti prizor 
 KUPIDO, prijašnji 
   
 Ovdi Kupido izide, a VENERE mu govori: 
   
 Sinko, mâ kriposti, sinko, me hranjenje, 
       mojozi liposti vridno uzvišenje! 
    Sinko, komu vas raj [80]  ne može odolit, 
       a njeki na svit saj [81]  hoće se oholit! 
    Kraljevstvo ako tve ne budeš svetiti, [82] 
       luk i tve strile sve zaman ti će biti. 
    Pastir je u gori izvrsne liposti 
       gorske vil ki mori gorkom nemilosti, 
    ki ništa ne scijeni tve sile ljuvene. 
       Tim, sinko ljuveni, uzmi strile ognjene, 
    srce mu užeži i jadom tvo'im otruj; 
       tvrdom ga uzom sveži, meni ga pak daruj; 
    er tužba jes mnoga od vila, sinko moj, 
       na mladića toga, - čin' da zna što 'e oganj tvoj! 
 KUPIDO 
 Majko, ma radosti, majko, me blaženstvo, 
       tvojome liposti stoji me kraljevstvo. [83] 
    Moje je željenje tebi samo ugodit; 
       tim na tve hotjenje sve ti će sada bit. 
    Svi ki su proć meni oholas tvorili 
       kroz moj plam ljuveni gorko su cvilili; 
    tim za tvoj zlati vlas, liposti izbrana, 
       vodićeš ti danas Adona svezana. 
 VENERE 
 Poznaću, sinko moj, od sione ljubavi, 
       učiniš ako toj, jesi li bog pravi. [84] 
 KUPIDO 
 Poznaćeš sinak tvoj, što veliš, je li toj. [85] 
   
 Ovdi Venere, celivavši Kupida, odhodi; šena se sakrije, a Vlasi čudeći se govore: 
 
 
 Peti prizor 
 KOJAK, VUKODLAK, GRUBIŠA, VLADE 
 KOJAK 
 Brate Vukodlače, ali spiš ali bdiš? 
 VUKODLAK 
    Ah, ne spim, Kojače! Ali me ne vidiš? 
    Niti ga mogu spat ni što sad bijedan 
       vidismo mogu znat ali 'e bilj ali san. [86] 
    Mnokrat sam kon vode vidio gdi vile 
       tanačce izvode kakono snig bile; 
    ma ova čudesa ja ne čuh ni vidih. 
 KOJAK 
    Nješto je s nebesa! 
 VUKODLAK 
                               Ja t' malo ne umrih 
    od straha, brate moj. 
 VLADE 
                                    Da što veliš meni 
       tužnoj Vladi tvojoj? U meni duha nî! 
    Bijedna išla slidit sinka nesvijesnoga, - 
       neću t' mi t' živa bit do stanka, jaoh, moga. 
 GRUBIŠA 
 Voh, maje! Lijepa ti biješe ona zlatna vil, 
       milo ti gledati biješe nje obraz bil! [87] 
    Ti se si strašila, nje lipos a meni 
       srce je ranila u gori zeleni. 
    Bogme ću k njojzi poć da joj sam za slugu, 
       a tebe ću ovdi oć s družinom u lugu. 
 VLADE 
 Jaoh meni, što je toj, ke li su beside? 
       Nesvijesni sinko moj, gdje li hoć' da se ide? 
 KOJAK 
 Maj, tu vrag, s djetetom! Što ćemo još vidit?! 
       Pođ' mi ti igrom tom, - neću te ja slidit. 
 VUKODLAK 
 Što? Majde, neka ide! Tej vile ljubene, 
       Grubišu kad vide, ostaće smamljene! 
 GRUBIŠA 
 Jeda sam kako i ti, kurvin Grizivino, 
       ki ne umiješ piti nego gristi vino? 
 VLADE 
 Da li hoć, sinko moj, u meni dušice 
       što 'e ostalo malo ovoj, da pustim s tužice? 
 VUKODLAK 
 Neboge Maruše! [88]  Ostaće cvileći, 
       neće im [89]  bit duše Grubišu želeći; 
    proklinat će vile koje su ljubavi [90] 
       Grubišu stravile u pustoj dubravi; 
    a junak Grubiša s vilam će uživat, 
       a bijedna Maruša suze će prolivat. 
 
 
 Šesti prizor 
 VILA, SATIRI, ADON i prijašnji 
   
 Opet se odkrije šena i satir s vilom tanca, pak dotrče pet satir i hoće mu vilu ugrabit i s svijema boj bije, i odrve im se i vilu shrani. 
 Za ovim Adon, izgubivši družbu, umoren od lova tuži se govoreći: 
 ADON 
 Je li tko u gori? O druzi, gdje ste vi? 
       Jaoh, trud [91]  me umori u pustoj dubravi; 
    a nije čut nikoga ni se umim gdi svrnut 
       a od pasa jednoga blizu ovdi nije čut 
    ki bi mi straža bio, ako bih u gori 
       počinut ovdi smio. Jaoh, trud me umori! 
    Daj da ka izide od vila ke mene 
       po gori svud slide cić želje ljuvene! 
    Kojim sam njekad bio srdačca nemila, 
       vaj, sad bih svaku ktio za drúgu od vila, 
    kojoj bih truđahan u pustoj dubravi 
       srjed krila sladak san zaspao na travi. 
    Dosad mi sto sluga ne mogahu ugodit, 
       a sad mi za druga ne more jedan bit. 
    Taj ne zna što je mir ni pokoj uživat 
       tko priđe [92]  što 'e nemir ne bude hudi znat. 
    Je li tko u gori? O lijepa zeleni, 
       sanak me umori, a živa duha nî! 
    Travice zelene, u vaš kril gizdavi 
       truđahta, jaoh, mene daj prim'te sada vi; 
    a ti zgar, zeleni, gorska družbo moja, 
       ne bran' mi tve sjeni, čim budem pospat ja. 
    Slavici, molim vas, od gore zelene, 
       kad pospim njeki čas, probud'te pak mene. 
 
 
 Sedmi prizor 
 KUPIDO; VENERE, ADON i prijašnji 
   
 Ovdi zaspi, a Kupido dođe i svojom ga uzom sveže, pak Venere izide i s Adonom govori. 
 ADON 
 Jaoh meni, što je ovoj? Svezan sam, vajmeh, ja! 
 VENERE 
    Mladiću, što takoj tuži lipos tvoja? 
 ADON 
 Svezan se nahodim, gospoje, ja sada; 
       a ne znam, pravo dim [93] , ni kako ni kada; 
    ni se umnim odvezat, gospoje, ni tužan 
       u gori mogu znat čigov sam ja sužan. 
 VENERE 
 Tvrđa je uza taj kojom si svezan ti, 
       mladiću, ovoj znaj, neg n'jedna na sviti. 
    Ma te ja mogu u čas, mladiću, odvezat, 
       od toga imam vlas, ma ku mi ć' platu dat? 
 ADON 
 Da ti sam vik [94]  sužan, i tvojoj liposti 
       da služim noć i dan sa svom mom kriposti [95] . 
 VENERE 
 Ne mogu te odvezat, ako te uzome 
       ne budem zavezat, mladiću, mojome. 
 ADON 
 Ovo t' vrat, - veži me! 
 VENERE 
                               Vežem te od kosi 
       mo'im pramom zlatime; uza se taj prosi 
    za roba takoga koga ću na sviti 
       vrh svakoga inoga uvike ljubiti. 
 ADON 
 Ako je sužanstvo ovako svezan it, 
       za moje kraljevstvo neću ga promijenit! 
    Vodi me, gospoje, vodi me tva lipos, 
       liposti vik tvoje slidit će mâ mlados; 
    dočime [96]  obraz taj anđeoski meni sja, 
       ne budem ini raj, gospoje, žudit ja. 
   
 Venere s Adonom odhodi, a šena se zakriva i Vlasi govore: 
 
 
 Osmi prizor 
 KOJAK, VUKODLAK, GRUBIŠA, VLADE 
 KOJAK 
 Brate Vukodlače, što se ovoj sad čini?! 
 VUKODLAK 
    Ja t' ne znam, Kojače, u meni duše nî 
    od straha, brate moj, nit umim što kazat! 
 KOJAK 
    Nije zdravo mjesto ovoj, neka ti 'e Vule, znat; 
    ovdi su prem vile njekad, stari vele, 
       Miljenka stravile, Radata uzele [97] ! 
    Radata staroga starci ga svi znaju, 
       Radata od koga čuda spovijedaju; 
    djetece s krilama hode po dubravi 
       s lukom i strilama Radata zatravi. 
    Taj Radat sliđaše bijelu vil po gorah, 
       a od ljudi bježaše jak prid psi jelin plah. 
 VUKODLAK 
 Ono i mi djeteta vidismo s krilama. 
 KOJAK 
    Ona mala sjeta [98]  vazda opći s vilama: 
    ini mu nije stan neg prsi od vile; 
       odtole noć i dan trati svoje strile. 
    Koga odtle ustrili, svi stari govore, 
       vas život taj cvili, a ozdravit ne more. 
 VUKODLAK 
 Znaš ka je? Žî ti ja [99] , pokli smo svi moćni [100] , 
       odovle pođ'mo tja, - ovdi nam stana nî! [101] 
    Grubiša, dvigni se, u zao čas se oženio, - 
       stan' gori, otresi se, ti s' vitez vazda bio! 
 GRUBIŠA 
 Smije li se, jaoh, meni? Voh, maje, što činiš? 
 VLADE 
    U meni duha nî, sinko, - ali ne vidiš? 
 VUKODLAK 
 Grubiša, hodimo! 
 GRUBIŠA 
                               Ne mogu nikuda! [102] 
 KOJAK 
    Daj da ga nosimo; sve ovo od bluda. [103] 
 VUKODLAK 
 U zli se čas smurao [104]  i ženu pritilu 
       u gradu iskao i ktio gorsku vilu. 
    Pokrij ga vrjećinom, da ga u dubravi 
       bijela vil planinom žiganta ne stravi. - 
    Grubiša, ovamo! Veseli da' vjeru, [105] 
       a Vlaho [106]  vas tamo čeka na večeru. - 
    Primite u ljubav razgovor naš ovi; 
       nitko u svem nije prav neg sam Bog. Zbogom svi! 
   
 SVRHA. 
 
 
 Rječnik 
 Adon  (tal.  Adone ) - Adonis, lijepi mladić iz grč. mitologije u kojega se zaljubila Afrodita (Venera) 
 ali  - ili 
 baština  - očevina, imanje; zemljište, posjed 
 bat  (gen.  bata ) - štap, palica, batina; udarac; korak 
 bilj  - zbilja, istina; (pril.) zbilja, zaista 
 blud  - (pored običnog značenja) maženje, nježnost (prema maloj djeci) 
 bludilo  - maza (o djetetu) 
 bo  - jer, naime 
 bugariti  - (u prenes. značenju) govoriti koješta, blebetati 
 cić  - zbog, radi 
 ckvara  (tal.) - mast od juhe 
 ctjeti  (prez.  ctim ) - cvasti, cvjetati 
 čafran  (tal.  zafferano ) - šafran, vrsta začina 
 čes  (gen.  česti ) - sudbina, udes 
 činiti se  - praviti se, pretvarati se 
 ć'  - ćeš 
 ćutjeti  - osjećati, misliti 
 da  - pored danas običnih značenja još i: a, ali, nego, već 
 da'  - daj 
 daj  - bar 
 daleče  - daleko 
 dedeliti  - blebetati 
 dim  - v.  diti 
 dinar  - novac; sitan srebrni novac 
 diti  (prez.  dim ) - kazati, govoriti 
 djevojka  - sluškinja, godišnica (v.) 
 domom(e)  - kući, doma 
 dostojati  - zavređivati, zaslužiti 
 dreseliti  - žalostiti se, tugovati 
 dreselje  - žalost, tuga 
 drug  - muž; jednak kome 
 duša  - dah, dušak 
 dvignuti se  - otići 
 Džove  (tal.  Giove ) - Jove, Jupiter, vrhovni starorimski bog 
 er, ere  - jer; da, kao da, budući da 
 garopalak  (tal.) - karanfilić, dem. od  garofao 
 godišnica  - seoske djevojke koje su gradski gospari uzimali za sluškinje u gradu, najčešće na godinu dana, dok se ne bi udale 
 goj  - izobilje; spokoj, mir, uživanje, radost 
 gonenuti  - odgonetnuti, pogoditi (zagonetku);  što mi se gonenu  - pogodi što znači, odgonetni 
 gori  - gore 
 gos  (gen.  gosta ) - gost 
 graćka  - građanka 
 Grad  - Dubrovnik 
 grem, greš, gre...  - v.  gresti 
 gresti  (prez.  gredem  i  grem ) - ići 
 gubina  - augm. od  guba , u prenesenom smislu: gadna stvar, gadarija 
 hitar  - mudar; vrijedan, pametan 
 hlap  - kmet, težak; neotesanac, prostačina 
 hlapati  (prez.  hlapljem  i  hlapam ) - prostačiti (gl. prema  hlap,  v.) 
 hlapina  - augm. od  hlap  (v.) 
 hoć'  - hoćeš 
 hode  - idući, hodajući 
 hotjenje  - htjenje 
 hranjenje  - dijete (od milja) 
 hud  - zao 
 ijem  - jedem 
 inako  - drugačije 
 iskati  (prez.  ištem ) - tražiti, pitati 
 ispokojiti se  - smiriti se, utješiti se (i lasc.) 
 istoč  - istok 
 istom  - samo, tek 
 iti  - ići 
 izbran  - odličan, svijetao, ugledan 
 iziti  (prez.  izidem ) - izaći, pojaviti se, popeti se 
 jâd  - otrov 
 jak  - kao 
 jeda  - eda, da, da li, zar 
 kako  - kao; kako 
 kmecki  - seljački 
 kon  - kod 
 kravina  - krava 
 kril  - krilo; okrilje, zaštita 
 kripos  - vrlina, snaga, ljekovita moć (o travama) 
 krjepak  - jak, moćan 
 ktjeti  - htjeti 
 kučetina  - kučketina 
 Kupido  - bog ljubavi, Eros, Amor 
 las  (gen.  lasti ) - udobnost; nerad 
 ličiti  - liječiti 
 lipos  - ljepota 
 Ljubav  - Amor, bog ljubavi 
 ljuben  - ljubljen, mio 
 ljubi  - ljuba, draga 
 ma  - ali 
 mâ  - moja 
 maj, maje  - uzvik; usp.  majde 
 majde  - zaista, baš 
 malo  - zamalo, umalo 
 Marte  - Mars, starorimski bog rata (prema tal.) 
 meu  - među 
 mlađahat  - mlađahan 
 mniti  - misliti 
 mnokrat  - mnogo puta 
 moćan  - zdrav 
 molju  - molim 
 moz  (gen.  mozga ) - mozak, pamet 
 mučati  - šutjeti 
 nahoditi  - nalaziti 
 nebog  - ubog, jadan, siromašan 
 neg  - nego 
 nemoć  - bolest 
 nesvijestan  - nerazborit, nepromišljen, bijesan 
 neumrl  - besmrtan 
 nî  - nije 
 nidan  - nijedan 
 ništar  - ništa, nimalo;  za ništar  - ni za što 
 noćno  - noću 
 nut  - nu, gle, vidi 
 nje  - njezin (njezina, njezino) 
 obići  - obuzeti, osvojiti, snaći, ogledati, razgledati (pored običnog značenja) 
 objaviti  - pokazati (pored običnog značenja) 
 oći  (prez.  ođem ) - ostaviti; imperativ:  ohaj  - ostavi 
 odar  - krevet, bračna postelja 
 odkle  - otkad, otkako; odakle 
 odkriti  - razotkriti 
 odzgare  - odozgo 
 ohaj  - v.  oći 
    ohajati  - ostaviti, zapustiti 
 oholas  - oholost 
 ohšubra  - papuča, cipela od pluta (prema  šuvar,  pluto) 
 ončas  - odmah 
 ondi  - onamo 
 ono  - eno 
 opilati  - obirati 
 opraviti  - popraviti 
 Orlando  - Roland, paladin Karla Velikog, iz starofrancuskih spjevova, simbol junaštva; kip Orlanda kojega je u 15. stoljeću isklesao kipar Antun Dubrovčanin nalazi se na dubrovačkom Stradunu 
 oskubsti  (prez.  oskubem ) - očupati (kosu, bradu) 
    otar  - oltar 
    otiti  (prez.  otidem ) - otići 
 oto  - eto 
 otresti se  - razabrati se, doći k sebi, opametiti se 
 ovacijeh  - ovakvih 
 ovdi  - ovdje, ovamo 
 ovi  - ovaj 
 ovo  - evo 
 pak  - poslije, opet, zatim 
 parac  - odvjetnik 
 parčiti  - braniti, voditi parnicu 
 peča  - komad 
 perla  (tal.) - biser 
 peset  - pedeset 
 pinez  - novac 
 pinuti  - gucnuti, piti 
 piplica  - pilica, mlada kokoš 
 pítati  - tražiti, moliti 
 p ȉ tati  - hraniti 
 pjesanca  - pjesma 
 pjeti  (prez.  pojem ) - pjevati; pjevati misu 
 plah  - plašljiv; brz, hitar 
 plod  - rod, sjeme; korist, probitak 
 pokli  - pošto, nakon što, jer, budući da, dok, kad 
 pospati  - malo zaspati 
 pozirati  (prez.  pozrem  i  pozrim ) - pogledati, ugledati 
 prem  - premda; upravo, baš, doista, osobito, sasvim, zaista i sl. 
 prî  - prije 
 prid  - pred 
 priđe  - prije 
 prikla  (prema lat.  frigere ) - tijesto prženo na ulju, uštipak, fritula 
 prilika  - lik, obličje; sličnost, usporedba;  biti kome prilika  - biti nalik, biti jednak kome 
 pripasti se  - prepasti se, prestrašiti se 
 priti  (prez.  pridem ) - doći 
 pritio  - debeo; mastan; plodan, rodan, obilan 
 proć  - prema, protiv 
 prositi  - zahtijevati 
 puštenica  - raspuštenica; godišnica koja mijenja gospodara 
 rabina  - robinja; sluškinja 
 rad  - radostan, veseo 
 razgovor  - utjeha, nada, spas; radost, slast; šala, zabava (pored drugih značenja) 
 razlik  - različit 
 rijeti  (prez.  rečem ) - reći 
 rilica  - gubica, njuškica 
 riti  (prez.  rečem ) - reći 
 ručiti  (prez.  ručim ) - zaručiti (pružanjem ruke obećati), čvrsto obećati 
 saj  - ovaj, taj 
 scijeniti  - cijeniti, poštovati; smatrati, držati 
 shraniti  - sačuvati, očuvati 
 sion  - silan, moćan 
 sjeta  - nesretnik 
 slavic  - slavuj 
 smurati se  (tal.  innamorarsi ) - zaljubiti se 
 soha  - račvasto drvo 
 spovidjeti  (prez.  spovijem ) - pripovjediti, opisati 
 spuž  - puž 
    stan  - pored danas uobičajenih značenja: rod, obitelj; boravište; služba (djevojke godišnice);  k stanu  - doma; 
 stâr  (mlet.  staro ) - posuda kojom se mjeri žito i sl., odnosno mjerna jedinica za žito 
 sto  - stolica s naslonom 
 straviti  - opčarati, začarati 
 stril  - strijela 
 stupaj  - korak;  stupati stupaj  - koračati, stupati 
 sužan  - zasužnjen, zarobljen 
 svetiti  - posvećivati što komu, slaviti 
 svit  - svijet;  na sviti  - na svijetu 
 šena  (tal.  scena ) - pozornica; prizor (u drami) 
 štapak  - podrška, potpora (pored običnog značenja) 
 štogodi  - nešto, štogod 
 tanac  - ples, igra 
 tanačac  - dem. od  tanac  (v.) 
 tancati  - plesati 
 tej  - te 
 ter  - a, pak 
 tî  - taj 
 tim  - zato, stoga 
 tja  - ča, odavle, dalje 
 tratiti  - trošiti;  tratiti strile  - izbacivati strijele 
 trud  - napor, muka 
 truđahan  - umoran; mučan 
 tuženje  - tuga 
 tužica  - tuga 
 tvoriti  - kriviti 
 ugoditi  - udovoljiti 
 ures  - ljepota 
 urvati  (prez.  urvam  i  urvem ) - žuriti, hitjeti 
 uscan  - pomokren, popišan 
 usion  - silan, silovit, jak, moćan 
    uza  - uže 
 uzeti  - opčarati (pored običnog značenja) 
 vaj  - jad; uzvik: jao! 
 v ȁ s  - sav 
 ve  - rječica s najrazličitijim značenjima: li, ded, daj, baš 
 veće  - više 
 velji  - veliki 
 Venere  - Venera, starorimska božica ljubavi (prema tal.  Venere ) 
 vik  - uvijek; uz negaciju: nikad 
 vil  - vila 
 vjera  - zaruke (pored običnog značenja);  dati vjeru  - zaručiti se 
 vladika  - vlastelinka, plemkinja 
 vlah  - pastir, seljak 
 voh  - uzvik: o 
 vragut  - cigli;  vragut bat  - ni koraka 
 vrh  - iznad, ponad; na; o 
 vrjećina  - augm. od  vrjeća , tj. vreća 
 zaman  - uzalud 
 zgar  - odozgor 
 zlat  - zlatan 
 žî  - živ;  žî mi  - živio mi, živjela mi;  žî mi t', žî m' t', žî n' t'  - živio mi ti, živjela mi ti;  žî t' ja  - živ ti bio ja; sve u značenju: tako mi; bogme 
 žigant  (mlet.  zigante , tal.  gigante ) - gorostas, orijaš 
 žuber  - pjevanje ptica, žubor 
 žvati  (prez.  žvem ) - žvakati 
 
 
 Bilješka o autoru 
 Marin Držić 
 (Dubrovnik, 1508. - Venecija, 2.5.1567.) 
   
 Dubrovački renesansni dramatičar i pjesnik Marin Držić izuzetna je pojava u povijesti europske drame. Unatoč tome što je stvarajući na "malom" jeziku ostao izoliran, jedan je od najistaknutijih europskih komediografa renesanse i manirizma. 
   
 Rođen je u brojnoj pučkoj obitelji koja se bavila trgovinom. Njegova obitelj u 14. stoljeću je izgubila plemstvo, a u Marinovo vrijeme upala je u ozbiljne novčane probleme. 
 Držić se školovao u rodnom gradu. Godine 1526. preuzeo je mjesto rektora crkve Svih Svetih na koje je njegova obitelj imala nasljedno pravo, a 1538. godine postavljen je za katedralnog orguljaša. U to vrijeme dobio je nadimak Vidra. Iste godine uz novčanu potporu Senata odlazi na studij, najvjerojatnije filozofije, književnosti i kanonskog prava u Sienu. Tijekom studija bio je izabran za studentskog prorektora, što je vrlo ugledna funkcija. Uz Držićeve studentske dane u Sieni veže se i skandal oko njegovoga sudjelovanja u izvedbi neke nepoznate komedije 1542. godine. Takve su predstave bile zabranjene, pa je Držić kažnjen ukorom. 
 U Dubrovnik se 1545. godine vratio bez diplome. Nakratko je izbivao iz Dubrovnika kada je u razdoblju od 1545. do 1546. u dva navrata stupio u službu, isprva kao sobar, a zatim kao tumač, austrijskog grofa C. Rogendorfa, kojeg napušta uvidjevši stvarne motive grofova putovanja u Beč i Carigrad (izdaja). Godine 1550. se zaredio, ali nije si priskrbio materijalnu sigurnost, pa je 1553. godine prihvatio službu pisara u uredu soli. Krajem 1562. godine, vršeći dužnost nadbiskupskog kapelana, boravio je u Veneciji, gdje je, uz kraći boravak u Firenci (1566) i Dubrovniku (1563-1564), ostao sve do smrti. Godine 1566. predao je toskanskom vojvodi Cosimu I. Mediciju urotnička pisma u kojima ga moli za pomoć u rušenju nesposobne i autokratske dubrovačke plemićke oligarhije i uspostavljanje zajedničke pučke i plemićke vlasti, na koja nije dobio odgovor. Od 1938. poznata su četiri takva Držićeva pisma, a godine 2007. u firentinskom arhivu pronađeno je još jedno pismo koje o cijelom slučaju daje dodatne korisne informacije, te dokazi da je Cosimo Medici pisma zaista pročitao i komentirao sa svojim tajnikom, ali nije bio oduševljen Držićevim prevratničkim planovima. 
 Umro je u Veneciji sljedeće godine, gdje je i pokopan u bazilici Sv. Ivana i Petra. 
 Iako najčešće neshvaćen od suvremenika, Držić je primio nadgrobne pohvale M. Vetranovića, S. Bobaljevića i M. Monaldija. 
   
 * * * 
   
 Držićeva uglavnom ljubavna lirika, uz iznimku nekoliko nadgrobnica i poslanica, petrarkističkim stilskim i sadržajnim inventarom uzdaha i poljubaca veliča ljepotu odabranice, čime se nastavlja na domaću pjesničku tradiciju (Šiško Menčetić i Džore Držić, na koje se kao uzore i poziva). Riječ je o pjesmama objavljenim 1551. godine u Veneciji u zbirci  Pjesni Marina Držića ujedno stavljene s mnozim druzim lijepim stvarmi . Držićevim pjesmama u toj su knjizi pridodani i dramski tekstovi u stihu:  Novela od Stanca  i  Venere i Adon.  Vjerovalo se da je to izdanje izgubljeno, ali je senzacionalnim otkrićem 2007. godine u Milanu (Biblioteca nazionale Braidense) ustanovljeno da je Držić te godine zapravo tiskao ne jednu, nego dvije knjige kod dva različita mletačka tiskara. Puni naslov druge knjige je  Tirena comedia Marina Darxichia prikasana u Dubrouniku godiscta 1548. ukoioi ulasi Boi na nacin od morescke; i tanaz Na nacin pastirschi,  zbog čega se također utvrdilo da je  Tirena  odigrana godinu dana ranije nego što se to do tada smatralo, po nekim mišljenjima i prije  Pometa . Ista su djela, ali u jednom svesku, ponovno tiskana u Veneciji 1607. i 1630. godine, treće izdanje pod zajedničkim naslovom  Tirena. 
 Spomenute drame, uz  Hekubu , preradbu Dolceova prepjeva Euripida, i dramu  Grižula  (ili  Plakir ), kojoj nedostaje izvorni naslov, čine korpus Držićevih cjelovitih sačuvanih drama. Komedijama  Dundo Maroje  i  Skup  nedostaje završetak ,  komedijama  Tripče de Utolče  (ili  Mande ) i  Arkulin  početak ,  a  Džuho Kerpeta  i  Pjerin  sačuvani su tek u fragmentima, dok je  Pomet  poznat samo prema naslovu i nekoliko elemenata sadržaja koji se spominju u  Dundu Maroju . Djela koja Držić nije uključio u tiskano izdanje iz 1551. godine sačuvana su u rukopisima, od kojih je najpoznatiji tzv. "Rešetarov rukopis" koji je nastao sredinom 16. stoljeća i čuva se u Karlovom sveučilištu Pragu. Taj rukopis sadrži sve Držićeve drame osim  Tirene  i  Hekube . 
 Držićeve pastorale i komedije, te tragedija  Hekuba , nastale su i izvedene za vrijeme autorovog boravka u Dubrovniku u razdoblju od 1548-1559, dakle u periodu od svega 11 godina, kada je autor bio već četrdesetogodišnjak. Izvođene su u pravilu u "brijeme od poklad", na javnim prostorima kao što su trg "prid Dvorom" ili vijećnica, ili u privatnim kućama, na pirovima. Držić je pri tom vjerojatno bio kazališni organizator i redatelj, a u nekim je predstavama možda i sam sudjelovao (premda potvrde nema, možda ga je u tome spriječio njegov svećenički poziv). Poznate su nam pučanske i plemićke družine koje su ih postavljale: družine Pomet, Gardzarija, Njarnjasi, družina od Bidzara. 
 Izgubljeni  Pomet  izveden je 1548. godine,  Tirena  također 1548. "prid Dvorom", kada je predstavu prekinula bura (prema novim saznanjima to se možda dogodilo i prije izvedbe  Pometa ), te opet 1551. na piru Vlaha Držića, zajedno s pastoralom  Venere i Adon .  Novela od Stanca  prikazana je 1551. godine na piru Martolice Džamanjića, iste godine kad i  Dundo Maroje , koji je trebao biti postavljen na trgu ispred vijećnice pred širokim auditorijem, ali je, po svoj prilici zbog loših vremenskih prilika, izvedba premještena u staru vijećnicu. Postavila ga je pučanska Pomet-družina, ista ona koja je igrala  Pometa . Vlasteoska družina Gardzarija 1552. godine izvodi komediju  Pjerin ,  Džuho Kerpeta  izveden je 1554. na piru Rafa Gučetića,  Skupa  je družina Njarnjasi igrala vjerojatno 1555. godine na piru Saba Gajčina, 1556. godine na piru Vlaha Sorkočevića prikazuje se  Grižula , dok je tragedija  Hekuba , nakon dviju zabrana 1558. godine, prikazana 1559. godine. Za ostala djela, komedije  Arkulin  i  Tripče de Utolče , nema točnih podataka o vremenu i mjestu izvođenja. 
 O načinu izvedbe gotovo uopće nema sačuvanih podataka, pa znamo samo ono što se može doznati iz prologâ, didaskalija i drugog u samim tekstovima. Na primjer, u Prologu  Dunda Maroja  spominju se "arkiteti", scenski majstori. Držić je bio vješt glazbenik, pa je moguće da je glazbenu pratnju, koja se spominje u tekstovima, pisao sam. Ženske likove glumili su muškarci. 
   
 Boraveći u Sieni Držić je upoznao u to vrijeme živu kazališnu praksu u Italiji. U 16. stoljeću kazalištem dominira tzv. eruditska komedija (Ariosto, Bibbiena, Machiavelli), koja se oslanja na antičke uzore, u prvom redu Plauta i Terencija, te osobito popularna pastorala. Držić je u Sieni je mogao gledati jednu družinu koja je osim pastorale njegovala i seosku lakrdiju (farsu), grubo ismijavanje seljaka iz okolice grada. U prologu  Skupa  navodi da Plauta čitaju i djeca u dubrovačkim školama, pa je sigurno da ga je i sam dobro poznavao u izvorniku. Međutim, Držić iz svega toga gradi vlastitu, izvornu poetiku, koja se samo dijelom oslanja na uzore, te je njegovo djelo obilježeno višeslojnošću, kao i sinkretizmom svih tih različitih tradicijskih i žanrovskih sustava. Držić među prvima u našoj književnosti u potpunosti afirmira svjetovnu dramatiku, a najveći je otklon od tradicije životna adaptacija uzora na stvarnu, živu dubrovačku sredinu. 
   
 Kako je već rečeno, pastorale su bile izrazito popularne u Italiji u to doba, pa ih je i u Dubrovniku, prema Držićevom svjedočenju, publika jako voljela. Radnja pastorala popraćena je pjesmom i plesom, uz sretni završetak. Držićeve pastorale inovativne su u tome što se u njima isprepliću sentimentalno-idilična, mitološka komponenta i komično-realistična komponenta preuzeta iz seljačkih farsi, to jest, iz doticaja likova priprostih seljaka iz dubrovačke okolice i fantastičnih stvorenja proizlazi osobit komični efekt. Seljački običaji, živopisni govor, mentalitet, folklorni elementi, seljačka jednostavna razboritost vrlo su vjerno preneseni, a Držićevi seljaci razlikuju se od seljaka u farsama koje je gledao u Sieni po tome što su simpatični. 
   
 Već prva Držićeva pastorala,  Tirena , znatno odstupa od konvencija žanra suprotstavljajući središnjem motivu ljubavi i ljubavnim jadima "pastijera" i vila realističnost i komičnost seljaka koji su uvučeni u fantastična zbivanja. Držić kroz niz priprostih vlaha (priglupi i zaljubljeni Miljenko, njegova majka Stojna, stari konzervativni Radat koji je isprva kritičan prema ljubavi, da bi postao žrtvom njezine strelice, kao i simpatični vlaški dječak Dragić koji prolazi na isti način) ne propušta prigodu iznijeti kritiku obijesne mladosti, ljudskih mana i iskvarenosti gradske sredine. Zanimljiv je i prolog, u kojemu govori o svojoj poetici, uzorima i dubrovačkoj pjesničkoj tradiciji. 
 Tirena  je u svoje vrijeme bila iznimno popularna: igrana je dva puta (1548. i 1551.), te je u 16. i 17. stoljeću nekoliko puta tiskana. Međutim, Držić je od strane svojih neprijatelja optužen za plagijat neke Vetranovićeve pastorale koja nam danas nije poznata, a od napada ga je branio Vetranović sam ( Pjesanca Marinu Držiću u pomoć ). 
 Pastorala  Venere i Adon  opet suprotstavlja fantastični i realistični svijet, ali na nešto drugačiji način: seljaci se ne upliću izravno u radnju na fantastičnom planu, nego je samo promatraju, čude se i straše. I u ovom se djelu suprotstavljaju selo i grad, bogatstvo vlastele i zdravi seoski moral i pamet, ali i glupost. 
 Grižula  (poznata i pod naslovom  Plakir ) je, za razliku od  Tirene  i  Venere , složenih u dvanaestercima, pisana kombinacijom proze i stiha. Vrijednost ove pastorale ističu i brojni međunarodni povjesničari književnosti, smatrajući je za "jedno od najprivlačnijih djela mješovite fantastično-realistične vrste" (W. Creizenach), te uspoređujući ga, po načinu ispreplitanja fantastike i realnosti, s kasnijim Shakespeareovim  Snom ivanjske noći . U svakom pogledu, to je jedno od najsloženijih, najheterogenijih Držićevih djela. 
   
 U komedijama je Držić mnogo situacija i likova preuzeo iz antike (u prvom redu Plaut, te Terencije) te talijanske renesansne eruditske komedije, ali ih je obradio sasvim originalno i vrlo uspješno prenio u lokalnu sredinu. Osim na klasičnu i renesansnu talijansku komediju, Držić se u izboru tema povremeno oslanja i na novelistiku (Boccaccio). Satirički odnos prema vlastitoj sredini, te prikrivena ili otvorena politička kritika, osobito u Prologu Dugog Nosa, ali i u iskazima drugih likova u  Dundu Maroju  (Pomet, Tripče) i u drugim komedijama, ponajviše u  Skupu , upravo je najveća Držićeva inovacija i posebitost u komediografskom opusu. 
   
 Prva Držićeva komedija, odnosno farsa sa elementima pastorale,  Novela od Stanca , sasvim je izvorno djelo. Za razliku od kasnijih komedija, pisana je u stihu. U svega 316 stihova, dvostrukorimovanih dvanaesteraca, Držić je sastavio skladno i efektno remek-djelo, "najsavršenije djelo dubrovačkog komediografa" (Čale), u kojemu je stih vješto prilagođen svakodnevnom govoru i postizanju komičnog efekta. 
 Najslavnija i u novije vrijeme najprikazivanija Držićeva komedija je  Dundo Maroje , vrlo opsežna i dramaturški složena, s velikim brojem, čak tridesetak, najrazličitijih likova, "našijenaca" i stranaca. Radnja je smještena u Rim, a središnji su motivi novac i sukob rastrošne mladeži i konzervativne i škrte starosti. Novac je ključni pokretač zbivanja, zbog kojega se otac odriče sina i spreman je na obračun s njim, i obrnuto. Držić oštro kritizira sveopću pokvarenost i lakomost. Za razumijevanje  Dunda Maroja , kao i Držićevog djela u cjelini, ključan je Prolog Dugog Nosa, u kojemu Držić iznosi utopijsku viziju i snažnu kritiku dubrovačkog društva. Sposobne sluge Držić suprotstavlja lakomim gospodarima, a inteligenciju gluposti. Intrige vodi Pomet, "lice koje najlucidnije misli na Držićevoj sceni", lik "deklasiranog, duhovitog izješe i žicara, tavoliza i ojađenog beskućnika ... teška i složena figura" (Jeličić). 
 Džuho Kerpeta  sačuvan je samo u izvacima koje je u 18. stoljeću zapisao Đuro Matijašević i iz sačuvanog se ne može mnogo zaključiti. Po svoj prilici riječ je o pastirsko-mitološkoj komediji, odnosno parodiji. 
 Komedija  Skup  je prerada Plautove komedije  Aulularia  ( Tvrdica, Škrtac, Ćup ), ali samo u okvirnom zapletu, a zapravo je opet riječ o izvornoj, Držićevoj "najdubrovačkijoj komediji" (Čale), u kojoj se žigoše najkarakterističniji porok obogaćene Dubrovačke Republike - škrtost. Novac, konstanta gotovo svih komedija, ovdje je u središtu, a "tezoro" (blago) je ključni termin koji se stalno ponavlja. 
 Komedija  Tripče de Utolče  sačuvana je bez prologa i početka, pa ne znamo kad je izvođena, a nije sačuvan ni naslov, pa se po glavnom ženskom liku naziva i  Mande . Radnja, koja se temelji na nekoliko Boccacciovih novela iz  Dekamerona , smještena je u Kotor.  Tripče de Utolče  je u odnosu na  Dunda Maroja  i  Skupa  manje pretenciozna komedija, koja nema dublje radnje. To je "vedar splet smiješnih prizora koji se temelje na izrazitim scenskim obratima, na komici situacije" (Čale). 
 O  Arkulinu  se također malo zna, jer ni ovdje nije sačuvan prolog. To je jednostavna komedija nalik na  Tripče de Utolče , sačinjena konvencionalno, koja se najmanje odmiče od Plauta i Terencija, te talijanske komedije  erudite . 
 Pjerin  je napisan prema predlošku Plautove komedije  Menaechmi , o dva identična brata blizanca, zbog čega dolazi do brojnih komičnih situacija. Obzirom da je sačuvana sasvim krnje, ne može procijeniti u kojoj je mjeri Držić antički uzor adaptirao na dubrovačku sredinu i koliko je u tome uspio. 
   
 Hekuba  je jedina Držićeva tragedija, prerada Euripidove  Hekabe  prema Dolceovom talijanskom prijevodu. U devetnaestom stoljeću smatrali su je Vetranovićevom, dok je Petar Kolendić nije pripisao Držiću. Držićevo autorstvo potvrdio je pronalazak još jednog rukopisa  Hekube  u Šibeniku. Držić u ovoj tragediji iznosi prikriveni obračun s dubrovačkom vlašću, zbog čega je dva puta zabranjeno njezino prikazivanje - odnos vlasti i obespravljenosti, glupost moćnih i mudrost obespravljenih aluzija su na aktualnu političku situaciju. Hekuba je vrlo dorađeno djelo, kojemu je, čini se, Držić posvetio najviše vremena, sastavljeno u dvostrukorimovanom dvanaestercu (kao i druga djela u stihu) i simetričnom osmercu.  Hekubom  se ujedno Držić najviše udaljava od renesanse i približava poetici manirizma. 
   
 Premda je ostao izoliran od matice zbivanja, u prvom redu zbog jezika, Držić je izuzetna pojava u povijesti europske drame, jedan od najistaknutijih europskih komediografa renesanse i manirizma, no tek u novije vrijeme međunarodna književna povijest prepoznaje njegovu vrijednost. Često anticipira kasnije trendove, uvodi nove književne i kazališne postupke, te u mnogočemu prethodi Lope de Vegi, Shakespeareu i Molièreu. 
 Zaboravljen stoljećima, za kazalište je otkriven potkraj 19. stoljeća, kad Stjepan Miletić u zagrebačkom Hrvatskom narodnom kazalištu postavlja  Novelu od Stanca , a osobito nakon 1938. godine, kada se igra  Dundo Maroje  u režiji Marka Foteza, s nadopunom Mihovila Kombola, nakon čega su uslijedile brojne izvedbe njegovih dijela: redovito se izvodi kod nas, ali postavljeno je i stotinu izvedbi u inozemstvu na svim kontinentima. 
   
 * * * 
   
 Pastorala  Venere i Adon (Pripovijes kako se Venere božica užeže u ljubav lijepoga Adona u komediju stavljena) , poput prethodne  Tirene , opet suprotstavlja fantastični i realistični svijet, ali na nešto drugačiji način: seljaci se ne upliću izravno u radnju na fantastičnom planu, nego je samo promatraju, čude se i straše. Dva plana radnje odvijaju se usporedno i jasno su razdvojeni didaskalijama i drugim teatarskim sredstvima. Unatoč tome, glavni nosioci radnje su "vlasi", dok su mitološki prizori sporedni i konvencionalni. Budući da seljaci stoje ispred pozornice i reagiraju na fantastične prizore koji se na njoj odvijaju, postiže se efekt teatra u teatru, što je također vrlo smjela inovacija i anticipacija budućih trendova u kazalištu (Čale). Takvim postupkom Držić se približava poetici manirizma. Premda su dva plana zbivanja ipak dramaturški povezana, primjetna je "oštra opreka mitološkog i rustičkog svijeta, petrarkističkoga konvencionalnog i realističkog pastirskoga govora" (Čale). 
 I u ovom se djelu suprotstavljaju selo i grad, bogatstvo vlastele i zdravi seoski moral i pamet, ali i glupost.  Venere  je zanimljiva i po tome što se u njoj Držić po prvi put bavi sluškinjama godišnicama, što je "velika Držićeva tema" (Čale) u kasnijim djelima. 
 Venere i Adon  je prvi put izvedena 1551. godine na piru Vlaha Držića, zajedno s pastoralom  Tirena , koja se istom prigodom izvodi po drugi put. Tiskana je iste te godine u Veneciji u zbirci  Pjesni Marina Držića ujedno stavljene s mnozim druzim lijepim stvarmi , zajedno s Držićevom poezijom i drugim njegovim dramskim djelima u stihu,  Novela od Stanca  i  Tirena  (ova zadnja kao poseban svezak). 
   
 Tekst je priređen prema izdanjima: 
 
 Djela Marina Držića,  Stari pisci hrvatski, Knjiga VII, 2. izdanje, priredio M. Rešetar, Zagreb. 
 Marin Držić:  Djela,  prir. Frano Čale, Centar za kulturnu djelatnost, Zagreb, 1987. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Marina Držića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-183-4 
 © 2013. Bulaja naklada d.o.o. 
 
 
 Bilješke 
 
 [1]   priđe  - prije 
 
 
 [2]  Vlasi dakle govore s proscenija, među publikom, prije nego što se digne zastor. Fantastični mitološki prizori prikazuju se na sceni. 
 
 
 [3]   Venere i Adon  je prvi put prikazana na svadbi na kojoj je drugi put izvedena  Tirena , odnosno na piru Vlaha Držića i Marije Sinčićević godine 1551. Marija je kći Stjepana Sinčičevića Aligrettija iz bogatih građanskih krugova; Vlaho se trebao oženiti njenom sestrom Klarom, koja je umrla. 
 
 
 [4]   na piru u mene  - na mom piru 
 
 
 [5]   Odkuda takoj greš?  - Vukodlak mu neće na to odgovoriti, jer je pod utjecajem vina. 
 
 
 [6]   prilike meni nî  - nema mi sličnoga, nema mi ravnoga 
 
 
 [7]   pinu  - popijem, pijucnem 
 
 
 [8]   hlap  - pogrdni naziv za seljaka, iz čega je izvedeno "hlapati", prostačiti 
 
 
 [9]   Da je peču štapa  - da mi je imati komad štapa 
 
 
 [10]   muči  - šuti 
 
 
 [11]   ruči  - obeća (od gl.  ručiti  - čvrsto obećati pruživši ruku) 
 
 
 [12]  Svadba je trajala cijeli mjesec. 
 
 
 [13]   Odkle ideš  - pita ga drugi put, opet uzalud 
 
 
 [14]   Stárom tî vlasteli...  - Stár je dubrovačka mjera za žito (oko 8 litara) 
 
 
 [15]   dedeli  - blebeće 
 
 
 [16]   odkle ideš  - pita ga treći put 
 
 
 [17]   Znaš, ere je vino sa mnome; kud urveš?  - Znaš da je vino sa mnom, kud žuriš? (Objašnjava mu zašto mu nije ranije odgovorio na to pitanje) 
 
 
 [18]   Sinovče  - obraća se Grubiši 
 
 
 [19]   Bogme ti činih znat što je vruća leća  - Pokazat ću mu što će mu se dogoditi (samo neka me udari) 
 
 
 [20]   Nut bijede  - odnosi se na Grubišu, kojega vode u Dubrovnik gdje je sve spravno da mu dadu djevojku s kojom će se oženiti 
 
 
 [21]   ište  - namjerava (Kojak), nastoji 
 
 
 [22]   Što će ovo smetlište?  - Vukodlak se ruga Grubiši, jer je odmah pogodio da ga idu ženiti: "Možda je Grubiša imao zataknutu ružu ili kakav drugi cvijet, kakav je običaj u nekim selima za takve prilike živ i danas. - Sjećam se iz djetinjstva kako bi roditelji znali ići sa sinom u prosce sa zataknutim ružmarinom (...), a znao se gdjekad naći i kakav podrugljivko koji bi zadirkivao mladića peckavim dobacivanjima" (Švelec). 
 
 
 [23]   kmecku kćer  - godišnicu; godišnice su seoske djevojke koje su gradski gospari uzimali za sluškinje u gradu, najčešće na godinu dana, dok se ne bi udale 
 
 
 [24]   govoreno 'e jučer u Gradu za njega  - preporučen je jučer u Gradu (da mu dadu godišnicu) 
 
 
 [25]   svega  - misli se za poputbinu djevojci kao miraz 
 
 
 [26]   vlahe  - vokativ od vlah, također pogrdni naziv za seljaka 
 
 
 [27]  Sve što slijedi o godišnici izmislio je da bi se sprdao s glupim Grubišom. 
 
 
 [28]   ovacijeh rilica  - ovakvih usta; "Bit će kretnjama pokazao kako ima velika usta" (Švelec) 
 
 
 [29]   ispokojit  - smiriti, utješiti (s lascivnim prizvukom) 
 
 
 [30]   nidan  - nijedan, tj. za nikakve novce 
 
 
 [31]  Grubiša ne shvaća da se Vukodlak poruguje izmišljajući da poznaje djevojku. 
 
 
 [32]   Pločka ulica  - ulica u Dubrovniku; Rusa Milašica vjerojatno je stvarna osoba 
 
 
 [33]   krajičniče, Orlandu se javi...  - "krajičnik" je "vitez s krajine". Orlando je glasoviti dubrovački spomenik srednjovjekovnom heroju i palatinu Karla Velikog Rolandu (tal. Orlando). Pred njim se u Dubrovniku prodavalo vino. Smisao ove šale je: javi se Orlandu, najvećem junaku, da ti kao ženiku opravi "ono", spolni organ. 
 
 
 [34]   gos  - gost 
 
 
 [35]   ma ljubi  - moja ljuba, moja draga 
 
 
 [36]  Isti se stihovi (od  Zovem se...  do  ... venčac svila ) nalaze i u  Noveli od Stanca  (stih 151-156); radi se o pučkoj pjesmici. Prema narodnom vjerovanju, vukodlak sa sobom nosi svoj dom kao puž kućicu.  Sedmi muž  je vjerojatno maska iz starih svadbenih običaja. 
 
 
 [37]   u staros mu štapak  - da mi u starosti bude štap, potpora 
 
 
 [38]   jeda  - zar, kao da 
 
 
 [39]  Dakako, ironično, jer Grubiša čini se nije osobito lijep. 
 
 
 [40]   ne sluti  - ne daj naslutiti, ne govori tako (zbog uroka) 
 
 
 [41]   molju  - molim 
 
 
 [42]   Majde t' ga neću sad vragut bat domom it  - baš se sada neću pomaknuti ni koraka prema kući 
 
 
 [43]   kažu  - kažem 
 
 
 [44]   kako mjesec lica  - lica poput mjeseca, tj. bijela 
 
 
 [45]   pita pirklami i ckvarom  - hrani uštipcima i masnom juhom (koje su godišnice krale u škrtih gospodarica; ovdje gospodar potajice od supruge hrani godišnicu dobrom hranom) 
 
 
 [46]   Nemoj ve, sinko, tom  - nemoj se tom oženiti 
 
 
 [47]   gospara tre  - opscena primjedba; Vukodlak objašnjava kako godišnica gosparu uzvraća 
 
 
 [48]   Nije bo tu...  - Tu nema gospodarice, pa se zato čine svakakve prljavštine. 
 
 
 [49]   pine  - pije, popije 
 
 
 [50]   bradu oskubsti  - osramotiti 
 
 
 [51]   udarat ... u lasti  - dangubiti 
 
 
 [52]   opilaje  - obirući 
 
 
 [53]   nî moć  - nije moguće 
 
 
 [54]   na baštinu obit  - otići na baštinu, imanje, posjed izvan grada, ljetnikovac (ljetnikovci tada postaju uobičajeni kod dubrovačke vlastele i bogatog građanstva, osobito na Rijeci dubrovačkoj) 
 
 
 [55]   ohšubare  - papuče od pluta, cokule kojima gospodarice gađaju godišnice 
 
 
 [56]   graćcke  - gradske 
 
 
 [57]   hude puštenice  - zle raspuštenice 
 
 
 [58]  Seoska djevojka Vesela je očito mršava, pa se Grubiši ne sviđa. 
 
 
 [59]   suha kožina  - suha koža, tj. mršava žena 
 
 
 [60]   Oto za nas parče parci i neznani  - eto su našim odvjetnicima postali i pozvani i nepozvani ( parci  - odvjetnici;  parčiti  - parničiti) 
 
 
 [61]  Otvara se zastor, te se radnja premješta na mitološku pozornicu. Vlasi nikada ne stupaju na tu pozornicu, nego se nalaze ispred nje. 
 
 
 [62]   Ljubav  - Kupido, Amor, Eros, bog ljubavi, dječačić s lukom i strijelama 
 
 
 [63]   Oto nam na svit saj  - Evo nam je na ovom svijetu... 
 
 
 [64]   Ljubav rodi  - Venera (Afrodita) je rodila Amora 
 
 
 [65]   čuven nî  - nije se čuo 
 
 
 [66]   Oto ktje...  - eto je moja sudbina htjela da je smrtno lice ranilo moje besmrtno srce 
 
 
 [67]   kriposti  - snage, moći, vrline 
 
 
 [68]   straviše  - začaraše; prethodna četiri stiha odnose se na Adona. 
 
 
 [69]   pastira od gore  - "lijepi Adonis bio je strastan lovac, a ovdje je prilagođen tradicionalnom svijetu pastorale" (F. Čale) 
 
 
 [70]   ne more  - nije mogao 
 
 
 [71]   Marte  - Mars, starorimski bog rata (grč. Ares). Mars se zaljubio u Veneru (" sužan ki moj se zvat dostoja" ), koja je nakon ljubavi prema Adonisu voljela Anhisa, Enejinog oca, a potom se po volji Jupitera (Zeusa) udala za Vulkana (Hefesta), kojega je konačno varala s Marsom. S njim je imala petero djece: Deimosa, Fobosa, Harmoniju, Erosa i Anterosa. 
 
 
 [72]   mu  - moju 
 
 
 [73]   boles  - bol, tugu 
 
 
 [74]   Džove  - Jupiter (Jove), vrhovni starorimski bog 
 
 
 [75]   Govor' što im drago  - neka govore što im drago (božice, Jupiter i drugi bogovi) 
 
 
 [76]   lugovi  - po lugovima, po šumama 
 
 
 [77]   Adon  - Adonis, "mladić izvanredne ljepote i neumorni lovac u kojega se Venera strasno zaljubila. Jednog je dana njega u šumi, pošto se naglo okrenuo, vepar smrtno ranio, pa su trava i ruže pocrvenjele od njegove krvi. Na povike stigla je Venera, ali je izdahnuo, a ona mu tijelo pretvori u anemonu. Da bi je utješio Jupiter je dopustio da Adonis svake godine četiri mjeseca izađe iz podzemnog svijeta i s njom ih provede. Sve to ... u Držićevoj priči nije obuhvaćeno" (Držić donosi samo epizodu sa sretnim završetkom, za razliku od mita ili Shakespearove poeme  Venus and Adonis ). "Dodajmo da je Adonis bio prvi kojega je Venera voljela." (F. Čale) 
 
 
 [78]   na svit saj  - na ovome svijetu 
 
 
 [79]   pravo dim  - istinu govorim (od gl.  diti ) 
 
 
 [80]   raj  - misli se na obitavalište bogova 
 
 
 [81]   njeki na svit saj  - neki na ovom svijetu, neki smrtnici (misli na Adonisa) 
 
 
 [82]   Kraljevstvo ako tve ne budeš svetiti  - ne budeš li poštivao tvoje kraljevstvo, tj. kraljevstvo ljubavi 
 
 
 [83]   tvojome liposti stoji me kraljevstvo  - samo po tvojoj ljepoti postoji moje kraljevstvo 
 
 
 [84]   Poznaću ...  - ako to učiniš, moj sine, prepoznat ću jesi li pravi bog silne ljubavi 
 
 
 [85]   Poznaćeš ...  - vidjet ćeš jesam li to što kažeš, tj. pravi bog ljubavi. Ovaj se stih ne rimuje s drugima, nego su u njemu samomu leoninski srokovi, na kraju prvog i drugog polustiha. 
 
 
 [86]   ali 'e bilj ali san  - ili je zbilja ili je san 
 
 
 [87]  "Jedino se bedasti Grubiša nije prepao nego zaljubio, ni manje ni više nego u Veneru!" (F. Čale) 
 
 
 [88]   Maruše  - augm. od Mara; aludira na godišnjicu po koju se grubiša uputio. 
 
 
 [89]   im  - njima u Dubrovniku, gdje živi godišnica 
 
 
 [90]   ljubavi  - ljubavlju 
 
 
 [91]   trud  - umor od lova 
 
 
 [92]   priđe  - prije 
 
 
 [93]   dim  - kažem 
 
 
 [94]   vik  - uvijek 
 
 
 [95]   kriposti  - snagom 
 
 
 [96]   dočime  - dokle god 
 
 
 [97]   stravile, uzele  - začarale, opčarale 
 
 
 [98]   sjeta  - nesretnik 
 
 
 [99]   Žî ti ja  - života mi 
 
 
 [100]   pokli smo svi moćni  - dok smo još svi zdravi 
 
 
 [101]   ovdi nam stana nî  - ovdje nam nije pametno boraviti 
 
 
 [102]   Ne mogu nikuda  - zato što je "uzet", zatravljen 
 
 
 [103]   sve ovo od bluda  - sve se ovo događa zbog njegove razmaženosti (a možda se radi o svjesnoj dvosmislenosti, pa se blud odnosi i na ljubavnu nasladu) 
 
 
 [104]   smurati se  - zaljubiti se (prema tal.  innamorarsi ) 
 
 
 [105]   Veseli da' vjeru  - Veseloj daj vjeru, s Veselom se vjeri 
 
 
 [106]   Vlaho  - Vlaho Držić, ženik 
 
 
 