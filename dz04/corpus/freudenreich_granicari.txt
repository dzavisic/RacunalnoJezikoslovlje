
 
 Graničari 
 ILI 
      
    SBOR (PROŠTENJE) NA ILIJEVU 
   
 Izvorni narodni igrokaz s pjevanjem i plesom 
    u 3 čina 
   
 Josip Freudenreich 
 
 
 Sadržaj 
 POSVETA 
 RAZDIO I.  MIŠOLOVKA 
 RAZDIO II.  MUŽ ZAKONA 
 RAZDIO III.  MOĆ SUDBINE 
   
 Bilješke 
 Rječnik 
 Bilješka o autoru 
 Impressum 
 
 
 OSOBE 
   
 Grof August Sarnić,  oberstar 
 Franja,  njegova supruga 
 Priska,  njihova kći 
 Uljević,  leutnant i Sarnićev adjutant 
 Karolina Liebherz,  sobarica 
 Andrija Miljević 
 Maca,  njegova žena 
 Milka,  njihova kći 
 Simo,  njihov sluga 
 Mara,  služavka u Andrije 
 Križić,  stari trgovac 
 Grga Kosić,  krčmar 
 Joco Bocić,  stražmeštar 
 Savo Čuić 
 Vasil Petrović,  profoz 
 Neža 
 Jedan graničar 
 Kapral  (patroldžija) 
   
   
 Težaci, poslenici, oficiri, graničari obojeg spola, vojnici (patrolci), svirači, sluge  itd. 
 
 
 POSVETA 
 PREUZVIŠENOM GOSPODINU 
 GROFU JOSIPU JELAČIĆU 
 BUŽIMSKOMU 
   
 c. kr. generalu topničtva i tajnomu savjetniku, banu trojedne kraljevine, komanderu c. austr. vojničkog reda Marije Terezije, velekrsta ces. austr. Leopoldova, ces. ruskoga Aleksandro-Nevskoga, sv. Vladimira, Hanoverskoga Gvelfah, kralj. Saksonskoga Henrikova, papinskoga Henrikova, papinskoga Gregorova i hercežko parmanskoga Konstantinova Svetođurđevskoga reda, posjedniku vojničkoga krsta za zasluge, vlasniku obiju banovačkih krajiških i 46. linejske regimente 
   
 KAO VISOKOM LJUBITELJU NARODNOG JEZIKA 
 POSVEĆUJE 
 SAČINITELJ 
   
 Znam da predmet toli uznositi, 
 Zahtijevo bi vještijeg slikara, 
 No ne mogu dulje ushit kriti - 
 Tim mi prosti, zbog tog svetog žara: 
 Velika je - ćutim - smjelost moja, 
 Ali milost još je veća TVOJA! 
   
                     SAČINITELJ. 
   
   
   
            POSVETA 
   
 Sretni puci Zapadne Evrope 
 Znanošću se i bogatstvom diče, 
 Kudgod svoje upravljaju stope, 
 Uzorito posvud cvijeće niče, 
 Žanju plode, jer oluje hude 
 Neprijete im uništiti trude. 
   
 No tko tmaste oblake rastjera 
 Sa obzora neba njihovoga, 
 Da postignu, što obeća vjera 
 I stradanje raspetoga Boga? 
 Onaj narod, koji na međi, straži 
 Od vjekova duh odvraćuć vraži. 
   
 Tog smjelog roda smjeli bane, 
 Koj te svojim uzorom naziva, 
 Slabih sila bješe želja živa, 
 Tim to djelo posvećujem Tebi, 
 Jer bez Tebe, znam, nastalo nebi: 
   
 Diveći se Tvojoj veličini, 
 Koj na čelu smjelog toga puka 
 Opet dignu temelj carevini, 
 Koj poruši već bezbožna ruka, 
 Zanijela me slava toga roda 
 A ushita toga, evo ploda. 
   
 Znam da predmet toli uznositi 
 Zahtjevo bi vještijeg slikara, 
 Nu ne mogu dulje ushit kriti 
 Tim mi prosti, zbog tog svetog žara: 
 Velika je ćutim, smjelost moja, 
 Ali milost još je veća Tvoja. 
   
                     SAČINITELJ 
 
 
 RAZDIO I. 
 MIŠOLOVKA 
 ČIN I. 
 SLIKA PRVA 
   
 (Dvorište pred kućom Andrije Miljevića: lijevo seoska kuća sa malim prozorima, pred kućom malen seoski vrtić, - Desno dugačak stol i klupe pod granatom lipom. U dnu do plota hrpa drva i panj. Pred kućom klupa, među kućnim vratima i prozorom na stijeni Andrijina puška i torbe.) 
 PRIZOR 1. 
 ANDRIJA, MACA i JOCO 
   
 (Andrija sjedi pred plotom i lagano teše: Maca i Joco sjede na klupi pred kućom: Maca prede. - Joco ima u rukama prostu lisnicu i pregledava u njoj neka pisma) 
   
 JOCO : Drugačije nisam mogao raditi ako sam htio doći do svog novca koji je bio skoro izgubljen. - Sada ga imam sasvim u šakama! 
 MACA: On nema ništa! Kako ste mu mogli toliko povjeriti? 
 JOCO: E, da je do mene bilo, ne bi on dobio ni prebijene pare! Ta vi znate da je Savo Čuić, kad mu je brat morao u Italiju, ostao na njegovom gruntu i uzeo gospodariti. Vi znate da je poslije malo vremena iz Italije stigla vijest da mu je brat pao. Savo je već poznat kao loš gospodar, a svatko ga je izbjegavao kad se je degradiran i prošiban kući vratio. Dan na dan bio je pijan, posuđivao je novaca, odilazio u grad i ne bi se vraćao dok ne bi protepao sav novac, da onda opet na svoju živi i pravi nove dugove! Sirota udova njegova brata tužila mi se često gorko plačući. A što sam joj mogao ja pomoći? Savjetovao sam nevoljnici da se potuži kod regimente, ali ona se boji Save koji muči nju i dijete. U to vrijeme dođe k meni susjed i zamoli me da mu posudim 200 forinti jer želi kupiti volove za koje mu se pruža dobra prilika. Poznavao sam tog čovjeka da je vrijedan i pošten gospodar, te sam mu dao zatraženi novac. Za neko vrijeme dođe moj susjed i zamoli me da primim umjesto gotovih novaca - kojih da sada nema - obligaciju Save Čuića koju mu je on za neki dug dao. Što sam mogao učiniti? Primio sam obligaciju! Doskora sam doznao da u selu ima mnogo takovih Čuićevih zadužnica. Ja okupim ljude koji su bili u posjedu takovih pisama da se s njima dogovorim šta da učinimo! Oni su mi predali sva ta pisma i ovlastili me da Savu predam sudu! Nastojat ću da spasim što se još spasiti dade. Tužit ću Savu i predati cijelu stvar regimenti! 
 MACA: A šta je sa sirotom udovicom? 
 JOCO: Preminula je od tuge i žalosti! 
 MACA: O, nevoljnica! - A šta je sa djetetom? 
 JOCO: Naš gospodin kapetan uzeo ga je sebi. Upravo jučer otišao je po kasu, pa će dijete ostaviti u Zagrebu da izuči zanat. 
 MACA: Bog mu platio! 
   
 (Andrija koji je pomno slušao priđe naprijed) 
   
 ANDRIJA: A što će biti sa Savom? 
 JOCO: Bogami, mislim, naopako. Nije on samo to skrivio što ste sada čuli, već ima i prevara i zločinstva koji ga terete. Sigurno je već dočuo što mu se sprema! Nigdje ga nema! Svijet pripovijeda da se oboružan kao hajduk skita po gorama. Ali lako za to, neće umaći! Zrio je za vješala. 
 MACA: Tako valja. Za drugo i nije. Kad pomislim na onu ubogu ženu i jadno dijete, uzavri mi krv. Zar je to čovjek? Pa da ga pred mojim očima vješaju, ne bih mu se smilovala. 
 ANDRIJA  (dobroćudno):  Nemoj tako, Maco! Ne pristoji se ženi ovako govoriti. On je nesretan, a nesretniku se valja smilovati a ne prezirati ga! 
 MACA: Zar da osjećam smilovanja s čovjekom koji je ženu i dijete svoga brata upropastio - koji je počinio bogzna koliko drugog zla? Ne! Takav čovjek treba da pogine, pa bilo to i na sramotu cijele Krajine - samo da ga na svijetu nema! 
 JOCO: Jest! Pravo kažeš. Valja ga objesiti! 
 ANDRIJA: Mi ga osuditi ne smijemo, mi, koji smo sami slabi stvorovi!  (Skine kapu)  To može bog na nebu, a za njim naš car i zakon. Savo je teško kažnjen time što je pošao krivim putem. Mudra je riječ: Što nećeš da se tebi čini, ne čini ni ti drugome! Danas meni, sutra tebi, a tko zna što još nas čeka! 
 JOCO: To je sve pravo, ali pošten se čovjek ne treba bojati, jer se isto tako kaže: Čini pravo, boj se Boga i ne boj se nikoga! 
 MACA: Tako je, kume, tako! 
 ANDRIJA: Nesreća stiže brzo i iznenada! Svi smo mi u božjoj ruci i nitko ne zna, ako danas legne, hoće li sutra ustati. Danas čovjek, sutra crna zemlja! 
 PRIZOR 2. 
 SIMO, MARA i MILKA 
   
 SIMO  (nosi motike):  Evo nas!  (Stavi motike u kraj.) 
 MACA: Jeste li sve okopali? 
 MARA  (na glavi ima košaru, vodi Milku za ruku):  Sutra nam valja okopati još dva sloga, pa smo dovršili posao! 
 MILKA  (dotrčala majci):  Znaš, majko! Kad smo bili na velikoj sjenokoši, sreli smo čovjeka koji je imao dugačku, dugačku pušku... 
 ANDRIJA: Simo! Tko je to bio? 
 SIMO: Savo Čuić je to bio! Čim nas je opazio, okrenuo se i umaknuo u šumu. 
 MARA: I vojnici pitali su nas za njega! 
 JOCO: Vojnici?! Gdje? 
 SIMO: Iza sela, sreo nas je kapural sa dva momka. Rekli smo im što smo znali, a oni odoše za njim! 
 JOCO: Stići će ga! Nu meni je poći, jer imam tri sata hoda do štopa! 
 ANDRIJA: Dragi kume, prenoćite u nas. Ujutro možete uraniti, jer znate da se kaže: "Noć nije nikome prijatelj!" 
 MACA: Istina je, kume! Ostanite, dospjet ćete i sutra. Noću ne valja putovati. 
 JOCO: Ja se ne plašim, a ići moram! Sutra zarana valja mi biti kod regimente. 
 ANDRIJA: E, pa idite u ime božje! Al čuvajte se. Ako do sada niste imali neprijatelja, sigurno ste sada jednoga stekli. Bit će dobro da se ne sastanete s njim jer čovjek u njegovu položaju spreman je na sve! 
 MACA: Da, da, čuvajte se, kume! 
 JOCO: Čuli ste da se svakome uklanja! Okanit će se on i mene. Ostajte zbogom!  (Rukuje se s Andrijom i Macom)  Laku noć! 
 ANDRIJA i MACA: Laku noć, kume Joco! 
 SVI: Sretan put, kume Joco! 
 JOCO: Hvala lijepa, laku noć!  (Ode.) 
 PRIZOR 3. 
 PRIJAŠNJI bez JOCE 
   
 MACA: Mene obuzima neki strah otkada znam da je taj čovjek blizu! Samo da se Joci ne dogodi kakova nesreća! 
 ANDRIJA: Toga se i ja bojim. Ljudsko je srce puno strasti i slaboće, te lako sagriješi. I ja sam to osjetio! 
 MARA (prostire i sprema stol za družinu.) 
 MILKA  (trčeć za Marom u kuću):  Čekaj, Mare! Ja ću ti pomoći!  (Odu.) 
 MACA  (Andriji):  Ti moj mili!? 
 ANDRIJA  (sjetno):  Osjetio sam ja to i pretrpio teške muke da se održim i da ne podlegnem. 
 MACA: Ne razumijem te! O čemu to govoriš? Kako to da ja o tom nisam ništa čula!? 
 ANDRIJA: Nisam ti nikad htio o tom govoriti, nu kad smo već poveli riječ, a ti čuj, pa ćeš shvatiti kako ne valja nikoga osuđivati bez potpunih dokaza.  (Simi)  Ajde, Simo, prigledaj staje. Zovni težake s polja i pripri ljesu jer se evo hvata mrak...! 
 SIMO: Hoću, gazdo!  (Ode.) 
 MACA: Andrijo! Takav još nisi bio!  (Srdačno)  Što je tebi, dragi moj?! 
 ANDRIJA: Ni sam ne znam što mi je! Nešto me nuka da ti otkrijem što me tišti već tolike godine! 
 MACA: Govori! Govori!  (Sjedne.) 
 ANDRIJA  (sjedne s Macom na klupu):  Čuj dakle! Bio sam kapral kad smo krenuli u Italiju. U Trstu umre iznenada stari naš stražmeštar. Naš kapetan bio mi je sklon jer sam bio pouzdan i točan u službi i učinio me stražmeštrom. Bio sam presretan! Iz Trsta dođosmo u neki mali gradić. Jedne večeri vratio sam se kasno sa službe u kasarnu. Tu mi dođe u susret jedan moj drug, također stražmeštar. Blijed, dršćući, bacio mi se pred noge moleći me da ga spasim! Povjerio mi je da su mu u računima naišli na nedostatke koje da je izravnao i rekao da sam mu ja uzajmio novaca za pokriće. Zaklinjao me da ga ne utjeram u laž, već da potvrdim njegove navode. Bilo mi ga je žao! Obećah mu da ću ga spasiti! 
 MACA: O!! Dobra dušo! 
 ANDRIJA: Uto dotrči momak i pozove me kapetanu. I ja sam pošao. Mrko i neprijazno zapitao me kapetan jesam li ja uzajmio onome stražmeštru novac?! Bilo mi je začudo da kapetan već znade za to, ali rekoh: "Jest!" Ta riječ bila je odsudna za me i bolje bi bilo da mi je usahnuo jezik prije no što sam je izustio. "Dakle ti si mu uzajmio 180 forinta", reče kapetan. "Pa odakle tebi toliki novci?" Kad sam čuo te riječi kapetanove i kad sam razabrao kolika je svota novaca, protrnuo sam. 
 MACA: Bože! 
 ANDRIJA: "Dakle to je tvoja zahvalnost - tako mi naplaćuješ povjerenje?" On zovne 4 oboružana momka, stupe u sobu, uzeše me u sredinu i odvedu me u kasarnu. U kasarni mi zapovjedi kapetan da otvorim svoj telećak. Ja sav zbunjen učinih i prvo što mi je pod ruku došlo, bila je lisnica puna puncata novaca. Kapetan me zapita: Otkuda tebi ova lisnica? Pred očima mi se smrklo, ništa nisam znao, ništa vidio, ništa čuo do jedne jedine riječi: tat! tat!! Srušio sam se na tle!  (Sav izvan sebe - tišina)  Moj drug, da sebi pomogne, da sebe spasi, ukrao je novac, a meni podmetnuo lisnicu. Duša mu raja ne vidjela!  (Tišina. Zvoni pozdravljenje. Izdaleka se čuje pjevanje težaka - laka grmljavina.) 
 MACA  (zagrli ga):  Strašno! Užasno! 
 ANDRIJA  (mirnije):  Kad sam se osvijestio, bio sam okovan u uzama vojničkog suda. Ona rđa si je od straha iste noći prerezao britvom grkljan. Nađoše ga polumrtva u postelji. To je za me bilo odsudno. Nisam imao svjedoka, nisam se mogao opravdati i braniti i tako sam ostao krivcem. Vojnički sud mi je, s obzirom na moje dobro vladanje poklonio život!  (Pokrije lice rukama)  Degradirali me i šibali! Izgubio čast i svoje pošteno ime!  (Tišina)  Samo pomisao na te i na naše dijete suzdržala me da se nisam ubio! 
 MACA: O ti moj siromašni dragi druže!!  (Plače.) 
 ANDRIJA: Onaj kapetan danas je obrstar koji dolazi našoj regimenti, a Savo Čuić bio je onaj stražmeštar. 
 MACA: Savo Čuić?! I ta je hulja još na životu!? 
 ANDRIJA: Ozdravio je, kaznili su ga kao i mene. Promisli, Maco, kakvim ću obrazom stupiti pred obrstara ako ga danas-sutra sretnem, a to će se svakako zbiti! 
 MACA: Smiri mi se, Andrijo! Ti si nekriv pretrpio strašne muke! Uzdajmo se u pravdu božju da će konačno istina doći na vidjelo! 
 ANDRIJA: Zato, ljubljena Maco, ne sudi nikome dok se ne osvjedočiš o krivnji! 
 MACA: Držat ću se tvojih riječi! To što si mi sada povjerio tako je strašno, tako užasno, da je kadro i najblaže srce napuniti mržnjom. I ne dao bog da se s onim čovjekom sastanem, pa bilo to gdje mu drago, bio on oboružan ili ne bio, ja bih se, iako sam žena, ljuto osvetila. 
 ANDRIJA: Šuti Maco, nije osveta za žene! 
 MACA  (smjelo):  O, znam ja što je dužna poštena žena koja ljubi svoga muža. Nije ženi samo dužnost da bude mužu pokorna i poslušna, da s njim radi, da s njim dijeli radost i tugu, već joj je dužnost da mu bude u pomoći u svakoj zgodi, pa makar to i glavom platila! Ne radi li muž isto? Nije li njezina radost i njegova? Njegova žalost i njezina? A nije li im poštenje zajedničko? A koja se žena ne bi žrtvovala za muža kojega ljubi?  (Padne mu oko vrata - plač joj guši glas.) 
 ANDRIJA: Umiri se, Maco, evo idu težaci s polja. 
 PRIZOR 4. 
 PRIJAŠNJI, SIMO, MARA, MILKA, NEŽA, TEŽACI i TEŽAKINJE (nose motike, žene košare) 
   
 ZBOR  (pjeva): 
 Ostaj zbogom djevo mila - - oj djevo... 
    Kući sada idemo. 
    Ti mi uvijek vjerna bila - - oj djevo... 
    Dok se opet nađemo! 
   
 Hvaljen Bog! - Dobar večer!  (Grmljavina.) 
 ANDRIJA i MACA: Uvijek hvaljen! Dobar večer ljudi!! 
 ANDRIJA: Žurno ljudi, povečerajte i gledajte da dođete pod krov, jer sad će navaliti kiša! 
 NEŽA: Pa neka navali, neće naškoditi! A znate li, gospodaru, da na polju sve krasno stoji i ako bog da, napunit će vam se ove godine žitnice kako već odavna nisu! 
 MARA  (je međutim spremila stol i donijela dvije velike zdjele):  Ajte jesti, ljudi! 
 SVI (pristupe k stolu, skinu kapu, prekriže se i sklope ruke na kratku molitvu. Muški posjedaju na klupe i počnu jesti; ženske stojeć iza njih grabe drvenim žlicama hranu.) 
 SIMO: Zbilja, gazdo! Kako će biti? Sutra nam valja pijesak voziti, a ošepavio nam Riđan! 
 ANDRIJA: Koga bijesa? A što mi to nisi prije reko? Sad ću evo morati noću do krčmara Grge da mi uzajmi konja! 
 SIMO: Čini mi se da je i on dobio zapovijed da vozi drva u štop! 
 ANDRIJA: Kada? Sutra? 
 SIMO: To baš ne znam! 
 ANDRIJA: No, vidit ćemo! 
 NEŽA: Oj, gazdo! Ne znate li vi odakle nam dolazi naš novi obrstar? Kažu iz Italije! 
 SIMO: Vidiš li vražje babe - ona to mora znati! 
 ANDRIJA: Jest, iz Italije! 
 SIMO: A znate li kako se zove? 
 NEŽA: Glupane - a zašto ti pitaš? 
 ANDRIJA: Grof Sarnić. 
 SVI: Sarnić?! 
 SIMO: Taj Sarnić je bio kapetan u našoj kumpaniji! 
 ANDRIJA  (uzdahne):  Jest, kapetan... 
 SIMO: Oho!! - Pa ja ga poznajem - čitavu godinu dana bio sam u njega furišic. Ele, mi smo stari prijatelji. 
 NEŽA: Ah, kako ne!? Čula sam da ste se i tikali! 
 SIMO: Jest on mene - al ja njega ne! Ali inače smo bili dobri prijatelji. Jedan dan sam ja njemu čistio čizme... 
 NEŽA  (upadne):  A drugi dan on - tebi! - - 
 SVI (smiju se.) 
 SIMA: Aja! Drugi dan ih je dao od mene čistiti! 
 NEŽA  (gurne ga):  Idi, glupane!  (Svi se smiju, kiša, grmljavina, mrači se.) 
 ANDRIJA: Ko što rekoh, eto kiše! Ponesite večeru pod krov, pa tamo večerajte.  (Težaci koji klupu, koji stolove i zdjele, ponesu u kuću.) 
 PRIZOR 5. 
 ANDRIJA, MACA i SIMO 
   
 MACA: Nećeš li i ti ući, Andrijo? Pokisnut ćeš! 
 ANDRIJA: Pusti da se naužijem čistoga zraka. Glava mi gori, pa hoću da se primirim. A onda moram Grgi! 
 MACA: Pa zar to baš danas mora biti? Ostavi to za sutra - ionako kiša lijeva? 
 ANDRIJA: Sutra nemam vremena, a kiše se ne plašim! 
 MACA: E, a ti pođi, ali te molim vrati se skoro, jer znaš da nisam mirna ni spokojna dok tebe nema kod kuće! 
 ANDRIJA: Umiri se, rano moja, vratit ću se dok posao obavim! 
 MACA  (pruži mu ruku):  Pođi dakle zbogom!  (Ode.) 
 ANDRIJA: Zbogom! Zbogom!! - -  (Sam; vani grmi i sijeva, kiša pada. Skine kabanicu i pušku sa zida: zove u kuću)  Simo! Hej Simo! 
 SIMO  (iznutra):  Evo me gazdo! 
 ANDRIJA: Dođider ovamo! 
 SIMO: Šta ćete?  (Dođe.) 
 ANDRIJA: Ja odlazim, pripri ljesu. Ne lezite, dok ne dođem i čuvajte kuću! Požurit ću se!  (Ode.) 
 SIMO: Spavati još nećemo. Imamo mi toga dosta spremati.  (Zatvori ljesu.) 
   
 KONAC PRVE SLIKE. 
 
 
 SLIKA DRUGA 
   
 (Krčma kod Grge. U sredini i desno su vrata, lijevo prozor. 
    Dva stola sa stolicama. U sobi je tamno.) 
 PRIZOR 6. 
   
 (SAVO polagano otvara vrata, ogledava se oprezno) 
 SAVO  (sam):  Nitko?! To bolje! Malko ću se odmoriti. Nikad mira ni pokoja - uvijek su mi za petama. Da sam od željeza, morao bih klonuti! Vragu i život, kad uz novac što ga imam u džepu moram gladovati! Ne mogu više ovako živjeti! Danas - najkasnije sutra - moram prijeći granicu, a onda - zbogom ostaj domovino! Onda može Joco prikupljati moja pisma i čitati ih da uvidi koliki je magarac!  (Iz pokrajne sobe mukli glasovi; sluša)  Ha! Šta čujem? Nije li to Joco, koji tu govori...  (Pođe vratima oprezno, prisluškuje)  Jest, on je - o meni govore! Ide još noćas u štop. Sva moja pisma sa sobom nosi - - - Ha-a-a!!! Koja misao! Osveta! Osveta! Joco! Ti me hoćeš uništiti, upropastiti! O, ja ću ti za to zahvaliti, i to još noćas ako se sastanemo...  (Pođe prema izlazu te se sukobi sa Andrijom u mraku.) 
 PRIZOR 7. 
 ANDRIJA i SAVO 
   
 ANDRIJA: Tko je božji? Stoj! Tko se to po mraku šulja? Odgovori! 
 SAVO  (priskoči njemu, prigušeno, kao što se cijeli ovaj prizor glumi prigušenim glasom):  Šuti, Andrijo! Ja sam - - Savo! 
 ANDRIJA  (silno iznenađen):  Šta, Savo?? Ti, ti! Šta radiš ovdje? Što tražiš? 
 SAVO  (smjerno):  Šta traži umoran putnik u krčmi?! Htio sam se malo okrijepiti, ali kako vidim da ovdje za me ništa nema - to opet odlazim!  (Pođe.) 
 ANDRIJA  (ustavi ga, mirno):  Savo! Ti znaš što se zbilo?! Znaš kako si mi teško zgriješio...  (Pauza)  Evo sad bi bila zgoda da te kaznim, da mi je do osvete! Nu neću! Ali sada bježi, da te nikada više ne vide moje oči! 
 SAVO  (još smjernije):  Andrijo! Zašto me ti tako mrziš? Ako sam ti ikada krivo učinio – bilo je to nehotice. Što se tiče onog nesretnog slučaja u Italiji, bio sam, vjeruj mi, posve nedužan. Ja sam onda imao poštene namjere - - i da je nama pošlo za rukom onaj novac - - 
 ANDRIJA  (uhvati ga za grkljan; bijesno):  Šta?! Nama? Nama? Crna kukavice - nama? Oporeci!! Jesi l' čuo? Oporeci! Ili ću te ko psa udaviti...  (Odrine ga.) 
 SAVO  (gnjevno, malo da ne padne):  K vragu! Kako ću oporeći - kad me daviš. No pa evo, htio sam reći: "Da je  meni  za rukom pošlo - onaj novac pridržati, bio bih pošteno s tobom dijelio!" 
 ANDRIJA: Odurni skote! Ti me nisi kadar vrijeđati!! - - Samo otale, otale...!! 
 SAVO  (s jetkom ironijom):  Aj! Aj! Milostivi gospodine! Ti jašeš baš na visokom konju, ali ja ne opažam tolike razlike među nama! Jedino nas razlikuje to što ti još imaš svoga imetka, a ja sam svoj sretno prorajtao, al zato mogu reći da sam i uživao - a ti ćeš poći s ovog svijeta ko gladan kurjak komu se lovac ruga kad mu kožu skida! Ali inače - ti si bio stražmeštar - a i ja! Ti si bio degradiran - i ja!  (s drskim smijehom)...  a obojica smo bili šibani! 
 ANDRIJA  (gnjevno):  Nesrećo! I ti se još usuđuješ rugati! Ti - koji si mi zadao toliko boli i muka? Šta me priječi da te sada ubijem kao šugavo pseto?! Ni mačka ne bi za tobom zajaukala, naprotiv svijet bi mi zahvaljivao što sam ga oslobodio takove kuge?! 
 SAVO  (mirno, porugljivo):  No ja mislim da ti zlatne kolajne za to ipak ne bi dali! Al ako baš hoćeš - zovni ljude, vikni - pa ako...  (uhvati za pušku) 
 ANDRIJA  (upadne):  Ne dao bog! Bit ću sretan ako me nitko uza te ne vidi. A sad čuj što ću ti još reći: Mani se mene kao žive vatre i pazi da se nas dvojica više ne bismo sreli! Kunem ti se živim bogom da se jedan od nas s tog sastanka više živ vratiti neće! Pamti to - a sad bjež!! 
 SAVO: Bit ćeš služen!  (Pođe, ali zastane)  Čuješ - ako onamo uđeš, naći ćeš čestito društvo! Kum se Joco krijepi da se lakše otisne u štop i da me tamo sasvim uništi! Kaži mu da ga pozdravljam - i da se čuva da idući u grad - ne skrha vrat!  (Ode.) 
 ANDRIJA  (iznenađen, zamišljeno):  Dakle je Joco tu? A Savo to znade, pa mu poručuje da se čuva da ne skrha vrat? Što namjerava? Ne bi li možda!? Da, da, to će i biti! Sava je kadar sve učiniti. Stani, huljo! Odao si se sam.  (Zove)  Hej, krčmaru! Hej, gdje ste ljudi božji!? 
 PRIZOR 8. 
 ANDRIJA i GRGA (ulazi s gorućom svijećom) 
   
 GRGA: Ho! - Ho! - Ho! - A tko to tako viče? Oho, kume Andrijo! Dobro došo - jest, bogami! 
 ANDRIJA: Da ste mi zdravo, kume, ta mogao bi vas čovjek svega okrasti! 
 GRGA: O moj kume, tko ide za tim poslom, taj se neće zadovoljiti kakvom praznom bocom ili razbijenom čašom, a drugo i nema šta u toj sobi. 
 ANDRIJA: Ja sam došao, kume, do vas da govorim s vama radi konja! 
 GRGA: Da, da, ali ne ovdje. Već ajde ti tamo unutra. Tamo sjedi kum Joco, pa ćemo uz čašu vina sve svršiti. Jest, bogami...! 
 ANDRIJA: Zar je Joco još tu? 
 GRGA: Jest, bogami!  (Skine Andriji pušku i kabanicu, pa ih stavi na klupu do vratiju u dnu.) 
 ANDRIJA: Mislio sam da je već izvan sela! 
 GRGA: Jest, bogami, bio bi, ali ga je uhvatila kiša, te je zapeo kod mene. Idi ti samo unutra, ti si mi ionako moj najnevjerniji gost. Ti znaš kako te rado imam, pa mi ipak tako rijetko dolaziš! Jest, bogami!! 
 ANDRIJA: Vi znate, kume, gospodarstvo!! 
 GRGA: Jest, bogami, pravo veliš Ti! Ti si cijelom svijetu poznat kao valjan gospodar. Ali ja - e, stare mi majke! - kakav posao imadem ja?! Povazdan sjedim tu prikovan kao stari vrag na panju, pak čekam dok koja kukavica dođe i bocu vina naruči. Vino ispije! Vinu prigovara! A najzad - ne plati, tako nema ni vina ni novaca. Jest, bogami! 
 ANDRIJA  (sa smijehom):  No ja mislim da tako loše neće biti! 
 GRGA: Šta?! Moje vino? 
 ANDRIJA: Ne! Ja mislim vaš posao!! 
 GRGA: E, jest, boga mi! Znaš li što sam odlučio?! Ja ću lijepo skinuti krčmarski znak sa kuće, i svoje vino ispiti sam. Istinabog, ni onda neće biti ni vina ni novaca, al neće biti ni prigovora. Jest, bogami! Al sad uđi, jer ću kumu Joci dodijati to čekanje!  (Odu.) 
 PRIZOR 9. 
 KAROLINA i GRGA 
   
 KAROLINA  (na gradsku obučena; na glavi šešir a preko njega rubac; ogrnuta vojničkom kabanicom. Nosi jednu škatulju i krletku s kanarincem. Pjevajući): 
   
 So ein Reisen, [1]  to je strašno, 
    Welches Mädel [2]  to zdrži! 
    Prek i prek bin ich jetzt [3]  mokra, 
    Potrt je moj paraplî! 
   
 K tomu još ein Leiterwagen, [4] 
    Wo ich jako mich genier, [5] 
    Bald sastane me ein Grenzer, [6] 
    Pak za čas jen oficir!! 
   
 Takva nobl, schönes Fräulein, [7] 
    Kako ja sam, voller čest, [8] 
    Muss die Hauptstadt [9]  baš ostavit, 
    Dođem in ein solches Nest! [10] 
   
 Čovjek mora viel erleben, [11] 
    To se tako pripetî, 
    Ali ovo putovanje 
    In der Grenz vergess' ich nie!!! [12] 
   
 Ach, das ist schrecklich! [13]  Toliko straha i muke, in meinem ganzen Leben [14]  zdržala nisam. Kakav mrak - so ein Regen!! [15]  I svaki čas dođe pred oči so ein wildes Gesicht, [16]  sa tolikim brkovima, pak te pita: Tko?! Kuda?! Kako?! Pogleda u kola, schaut mich an und lacht [17]  - pak opet ode. Sad molim vas, jednoj dami ins Gesicht lahovati [18] , to je sigurno unartig! [19]  Entschädigt mich nicht der schöne Stabsort [20]  i njegovi lijepi oficiri, dann gehen wir wieder [21]  otkud smo došli. He! Herr Wirt [22]  - gospodine krčmaru! Hej! Hej! Hej! 
 GRGA  (iz sobe):  E-e-e...  (padne mu svijeća) 
 KAROLINA: Das ist doch schrecklich! [23]  Što me taj tako gleda? Herr Wirt - imate vi Zimmer [24]  i postelju?! 
 GRGA: Imam jest, bogami!  (Digne svijeću. Za se)  Neka me vrag nosi ako znam na čemu sam. Straga izgleda kao prosta graničarka, a sprijeda kao kakova frajla. Dakako da imam postelju, jest, bogami! 
 KAROLINA  (metne krletku i škatulje na stol):  Dakle samo brzo, vorwärts! [25]  Ja sam jako umorna! 
 GRGA: Ali... 
 KAROLINA  (upadne):  Nichts ali, ja hoću spavati. Vi imate postelju?! 
 GRGA: Da, ali u toj postelji spavam ja! 
 KAROLINA: Šta! Vi imate samo ein Bett? [26]  Pa kako ste mogli reći da imate i za me postelju?! 
 GRGA: Molim pokorno. Vi ste mene samo pitali "imam li postelju". A što da vam na to odgovorim nego što rekoh da je imam, ali za koga, to je opet drugo pitanje. Ja sam graničar, pak ne znam lagati. Jest, bogami! 
 KAROLINA: Ah! Das ist schrecklich! [27]  Dakle se kod vas ne može noćiti? 
 GRGA: O, može! Jest, bogami! 
 KAROLINA: Ali gdje? 
 GRGA: E, na sjeniku! 
 KAROLINA: Šta-a-a-a?! Na Heubodenu? [28]  Ah das ist doch schrecklich! [29]  A šta vi mislite - tko sam ja?! 
 GRGA: E - nemam časti! 
 KAROLINA: Čujte dakle. Ja sam Stubenmädchen [30]  kod gospodina Graf von Sarnić. Moj Herrschaft [31]  je već u gradu, und weil die kočija zu klein war, [32]  dobila sam Extrapost - Leiterwagen! [33] 
 GRGA: To mi je drago, jest, bogami! 
 KAROLINA: A moje ime je auf französisch [34]  Charlotte, po njemački Carolin, a po hrvatski morate sami znati jer ste graničar! 
 GRGA  (za se):  Ala joj ide jezik - kao u Talijana brus! 
 KAROLINA: Aber wie wird es dann sein? [35]  Gdje ću ja spavati? 
 GRGA: Moja draga gospođo Kolarina... 
 KAROLINA: Karolina... 
 GRGA: Karolina, jest, bogami. Pošto znadem s kim imam čast, to ću ovu noć ja na sjeniku spavati, a vama ću ustupiti svoju postelju. 
 KAROLINA: Schön! Wie galant! [36]  Kad preuzmemo Regiments-Komando, [37]  bit ću vam zahvalna. Za tu uljudnost morate avansirati! 
 GRGA: O! Hvala lijepa, ali ja ne služim više! 
 KAROLINA  (skine šešir i daje ga Grgi):  O šteta! Skinite mi tu tešku kabanicu! O das ist Schade [38]  - no vi morate avansirati, vi morate k bandi! Vi ste sposobni za veliki bubanj! [39] 
 GRGA: O molim, molim! Vi ste predobri! Da bog dao, pretvorila se ti u veliki bubanj, a ja bubnjao po tebi!! 
 KAROLINA: Ali noch etwas [40]  - šta mogu dobiti za večeru? 
 GRGA: Što vam srce zaželi! Možete dobiti prosena hljeba, crvena luka, ili ako hoćete češnjaka!... 
 KAROLINA: Fi donc!! [41]  Zar nemate šta drugo? 
 GRGA: O imam, jest, bogami. Želite li možda sira ili dat ću vam obariti nekoliko jaja... Ili ako pričekate po ure, možete dobiti vruće janjetine! 
 KAROLINA: Sonst nichts?! [42]  - Ne pije li se kod vas kava? 
 GRGA: Pije... jest, bogami!... 
 KAROLINA: Schön! [43]  Donesite mi ju dakle! 
 GRGA: Eh! Ali ja je ne pijem! 
 KAROLINA: Das macht nichts! [44]  Donesite mi je samo! 
 GRGA: Da, ali kad je ja ne pijem, ja je i nemam! 
 KAROLINA: Dakle, vi samo ono držite što je vama po volji? 
 GRGA: Jest, bogami. Pošto sam sâm sebi najbolji i najmiliji gost, to držim samo ono što je meni ugodno. A ja za kavu ne marim! 
 KAROLINA: Das ist schrecklich! [45]  A imate li možda kakovo pile? 
 GRGA: E, jest, bogami, imam!!  (Pođe) 
 KAROLINA: No, endlich! [46]  Žurite se dakle! 
 GRGA  (vrati se):  Ali ga ja sad po ovoj kiši ne idem hvatati, pa da mi za nj baš srebrnu škudu date, a ja! moja draga gospođo Kalorino! 
 KAROLINA: Karolina... 
 GRGA: Koralina, jest, bogami! 
 KAROLINA  (uzme mu kabanicu):  Geben Sie her! [47]  Gdje je moj šešir?  (Traži ga.) 
 GRGA: Šešir? Ma sad je tu bio. Kud ga je vrag odnio? 
 KAROLINA: Ali gdje je? 
 GRGA: Duše mi, ja ne znam! 
 KAROLINA  (opazi šešir, vikne):  Ah! Das ist doch schrecklich! Nein... wie dieser Hut aussieht! [48] 
 GRGA: E-e-e-!! Jest, bogami! 
 KAROLINA  (nestrpljivo):  Ich will schlafen! [49]  Gledajte da dođem u postelju! 
 GRGA: Kako? Da l' ja dobro čujem? 
 KAROLINA: No, čujete li? 
 GRGA: Moja draga gospođo Kvarolina, što vi o meni mislite? Ja sam evo već 25 godina udovac, pa za cijelo to vrijeme nisam, na ni jedan trenutak, bio slab, a sad... 
 KAROLINA: A tko vas za to pita?! 
 GRGA: Molim pokorno! Vi treba za to da pitate! Moja udovačka nevinost ne dozvoljava da ja gledam kao vi u... 
 KAROLINA: Aber nein [50] . Ja mislim samo da se žurite! 
 GRGA: Ali ja neću! 
 KAROLINA: Da mi samo pokažete gdje je moja postelja! 
 GRGA: Ah - tako! E, to je što drugo! Tamo je u mojoj sobi. 
 KAROLINA: Ajte dakle, ponesite mi meine Sachen! [51] 
 GRGA: Hoću, hoću! Idite vi samo unutra, tamo su dva momka, nu ja ću im već reći da izađu, da možete mirno spavati! 
 KAROLINA: Kažite moj Kutscher [52]  da ćemo sutra rano krenuti! Zbogom, laku noć!  (Ode.) 
 PRIZOR 10. 
 GRGA (sam) 
   
 GRGA: Laku noć! Bit će po vašoj zapovijedi. Šta tu ima?! Vrabac možebiti? Ah vidi, vidi, pobro... Kanarinac... jest, bogami! Ptičice, ptičice!! Gledaj, gledaj kako je žut, ko žganac! Ptičice! Ptičice! A jesi li ti gladna? Gle zbilja nema hrane u krletci! O ti sirotice mala! - Čekaj, sad ću ja tebe nahraniti, sad ćeš ti dobiti - jest, bogami! Ja ne znam kako ljudi mogu ovakovu božju stvar držati a da je pošteno ne hrane! - Na, dragi moj žganče, bar ćeš upamtiti kada si bio Grgin gost. Jedi, jedi! Šta, nećeš! Ne brini se ti, već jedi! Neće! Šta? Ti nećeš Grgina dobra hljeba??! A je li?! Kave bi ti rado i pečena pileta, kao i ta tvoja gospoja Kal - Kvartorina... je li?! Jok, nećeš! Dao bog još i suhih oskoruša! Gledaj ti njega! Idi, hajd, pak ti gledaj tvoju gospođu kako ide spavati. Ti, ti, ti žuti žganče ti - jest, bogami!!  (Uzme krletku i škatulju, te ode.) 
 PRIZOR 11. 
 SAVO (Glazba) 
   
 SAVO  (sam; uđe tiho, došulja se do stola i utrne svijeću):  Napokon odoše! Šta čujem!  (Prisluškuje na vratima)  Andrija hoće na svu silu da otprati Jocu kroz šumu! K vragu, to bi bilo naopako! Kako da to zapriječim?! Andrija ima i pušku, a srčan je i smion i zagrozio mi se... a kako ga znam, održao bi svoju riječ...!  (Pođe prema izlazu, kod klupe se spotakne i napipa Andrijinu pušku)  Šta je ovo? Nije li to? Jest, jest? Ovo je Andrijina puška! Aha! Pravo kažu da vrag svojih nikad ne zaboravlja. Al sad naprijed!  (Pođe i ustavi se)  Do vraga, to opet ne ide. Ako opaze da je nestalo puške, nagovorit će Jocu da noćas ne putuje. Kako ću sad? Ha - evo!!  (Izvuče naboj iz puške stavi pušku na mjesto)  Tako! A sad, sretan ti put, kume Joco! Sad vas imam obojicu! Dvije muhe jednim udarcem...!  (Ode naglo.) 
 PRIZOR 12. 
 GRGA, JOCO, ANDRIJA i KAROLINA 
   
 GRGA: Gle, ugasio je vjetar svijeću, tu je mrak da bi čovjek mogao skrhati vrat. Donijet ću ja drugu svijeću!  (Ode.) 
 JOCO: Tako, kume, ajte vi samo kući, a ja ću u ime božje na put! 
 ANDRIJA: Bože sačuvaj! Ja ću vas kroz šumu pratiti, valjda mi to nećete braniti! 
 GRGA  (uđe sa svijećom):  Tako! 
 JOCO: Ja ne mogu dokučiti čega se vi večeras plašite!? 
 ANDRIJA: Ne plašim se ja. Ali sam čvrsto odlučio ispratiti vas...  (Pruži mu ruku.) 
 JOCO  (prihvati ruku):  Ma što mislite! Meni je drago, htio sam samo da vam uštedim trud! 
 ANDRIJA: Man'te se, kume, nema tu o trudu ni govora!  (Uzme pušku i kabanicu, sprema se.) 
 GRGA: No kako, kume Joco, hoćete li se duže u štopu zadržati? 
 JOCO: Čim obavim svoj posao, vratit ću se! 
 GRGA: Šta, zar nećete ostati da vidite kako će svečano dočekati novog našeg obrstara?! Bit će tu bakljade, parade, lumbardi i - kako već te sve vragolije zovu. Naši su momci već 14 dana u štopu da se tamo na vojničku uvježbaju. A to je i pravo, jer on je pošten i pravedan gospodin - istinabog, strog je... ali... 
 JOCO: Pravo velite, kume, i svi koji ga poznaju isto kažu, zato baš i idem k njemu, jer se ufam da ću u njega ishoditi pravicu! 
 GRGA: Pravicu ćete sigurno naći u njega, jer svak zna u našoj kumpaniji, dok je još bio kapetan, kako je to čestit i pravedan čovjek! 
 JOCO: Jest! Čuo sam i to da se je oženio, pa da ima već i dijete! 
 GRGA: Ta razaberite se, kume, ne on, već ona ga ima! Kazala mi je to njegova sobarica! 
 JOCO: Ala ste smiješni, kume, a koja vam je to sobarica rekla? 
 GRGA: Ta ona gospođa Kolerina, što noćas u mojoj postelji spava! 
 ANDRIJA: No, hoćemo li kume Joco?! 
 JOCO: Ajdmo!  (Gleda na desno kroz prozor)  Kiša je prestala, nebo se razvedrilo! Pođimo u ime božje! Ele kume Grga, ostajte zdravi!  (Rukuju se.) 
 GRGA: Sretan put, kume Joco! Bog s tobom, Andrijo! 
 ANDRIJA: Zbogom! A glede konja, ostaje kako smo dogovorili! 
 GRGA: Dakako! 
 ANDRIJA i JOCO: Zbogom! Laku noć!...  (Odu). 
 GRGA  (sam):  Zbogom i sretno! Ah da, sad moram još upitati da li ta gospođa Kantarila još što treba.  (Na vratima)  Da li još šta... 
 KAROLINA  (vrisne i zalupi vratima):  Ha!? 
 GRGA: E, komu je suđeno, tome će biti. Ona mi je čas prije rekla da gledam - a sad sam vidio - pst! - čovjek ne smije sve reći što vidi! Čujete gospođo Kantarila, dederte vi ta vrata iznutra zabravite da ne bi tko slučajno do vas došo jer nisu svi graničari tako sramežljivi - kao ja... a sad laku noć!!... 
 KAROLINA  (iznutra):  Gute Nacht!!... [53] 
 GRGA: Ha, ha, ha! Veli "gudi naht"... smiješna osoba ta Kvanturila! Ali šta ćeš kad su sve takove u glavnom gradu! Ja sam imao zgodu svašta vidjeti i znam kako tamo ljudi žive i barataju - ali znam kako bi baratao prosti graničar!  (Pjeva): 
   
 Kad u glavnom bijah gradu, 
    Svašta morah vidjeti, 
    Običaja tam imadu, 
    Da se moraš čuditi. 
    Da se kod nas to dogodi, 
    Sav bi mu se rugo svijet, 
    Ali tamo jest u modi, 
    Jer su naprijed za sto ljet! 
   
 Jest, bogami! Zato što si utvaraju da su odmakli za sto ljeta pred nas, misle da smiju ludovati i šurovati koliko ih je volja!  (Pjeva): 
   
 Jer učena svaka glava, 
    Kao prosti graničar, 
    Kazati će da je prava 
    Ludorija sva ta stvar! 
   
 Gradske žene, gradske cure, 
    Čudno se odijevaju 
    Od sto vedar' kao bure 
    Jedva ti se gibaju. 
    Od obruča kruži svaku 
    Tako širok kolobar, 
    Da sretiv se na sokaku 
    Jedna drugoj čini kvar. 
   
 Takovoj bi dô zacijelo 
    Obruč, prosti graničar, 
    No ne bogme za odijelo 
    Već za sasma drugu stvar. 
   
 Mnogo gospa tamo ima 
    Uz svog muža jošte kog, 
    A muž joj ga nada svima 
    Za prijana drži svog, 
    Te sve još i obožava 
    Svoju vjernu ženicu, 
    A ne vidi, da mu glava 
    Nosi srnsku krunicu! 
   
 Ja sam ih vidio i uskliknuo sam: Jest, bogami: 
   
 S tim prijanom znate što bi 
    Učinio prosti graničar? 
    Nemilo ga smotao bi 
    Kao kožu opančar! 
   
 Kicoši su glavnog grada 
    Čudniji ti još sto krat: 
    Ko u jarca njim je brada, 
    A ukočen drže vrat: 
    Na njima je svaka boja, 
    Rek' bi hoda tulipan, 
    A koče se ko kad svoja 
    Pera širi star puran. 
   
 Da li bi to zašto bilo? 
    Pita sada graničar: 
    Za jedino tek strašilo, 
    Da ne čine vrepci kvar. 
   
 ZASTOR 
 
 
 SLIKA TREĆA 
 PRIZOR 14. 
 (Šuma u kršu: desno velika pećina) 
 SAVO 
   
 SAVO  (sam; s lijeve strane oprezno):  Ovuda moraju proći, i još kratak čas samo, pak će jedan otići s ovoga svijeta, drugi u tamnicu, a ja ću na željenu slobodu!  (Iz daljine čuje se zov patrole. Savo sa smijehom)  Tako, tako, samo bliže, bliže! Ala mi se krasna zgoda pružila da im se popnem na dušu! Andrija neprestano križa moje putove, a Joco snubi i nagovara graničare da me predadu sudu! Pa dobro, pokazat ću ti najkraći put, pred sud ali ne pred vojni već pred vječni sud!! To neka ti bude plaća, poštenjače! Ha, ha! I ja sam nekoć bio pošten, te sam si razbijao glavu kako da poštenim načinom što stečem. I ja sam u srcu osjetio bol i tugu nad nepravdom i nevoljom! Šta poštenje?! Sve to ništa ne vrijedi! Što si veći lupež, to si mirniji. Ako si razbojnik, progonit će te samo pravda, ako si pošten čovjek, proganja te cijeli svijet. Ha, ha, ha! Ali i ja ću biti i opet pošten kad je već svijetu do toga toliko stalo, samo da još danas obavim svoj posao! Da jedan odapne, drugi da dođe u tamnicu, a ja da stečem svoju slobodu!  (Iz velike daljine čuje se opet zov patrole)  Do vraga! Ne tako daleko, ne valja! Ovamo bliže, da ste mi pri ruci! Ha!!  (Sakrije se za pećinu. Prođe patrola. Savo ogledava pušku)  Sve je u redu!  (Prisluškuje)  Evo ih!  (Pauza)  Idu!!! Sad na mjesto, pa oštro oko i mirna ruka!! -  (Sakrije se iza pećine.) 
 PRIZOR 15. 
 ANDRIJA, JOCO, SAVO i KAPRAL 
   
 JOCO: E, pa hvala vam, kume, a sad se vi lijepo vratite! 
 ANDRIJA: Neću još! Još ovo malo puta, pa ću se onda vratiti! 
 JOCO: E pa hajde, kad tako hoćete!  (Pođu; u taj čas Savo opali.) 
 JOCO  (padne):  Jao meni! 
 ANDRIJA: Bože, dakle ipak! 
 SAVO: Zdravo Andrijo!! 
 ANDRIJA: Ha!! Sotono! Evo ti što sam ti obećao!  (Andrija namjeri, odapne, ali puška zataji.) 
 SAVO (sotonski se smije.) 
 ANDRIJA  (izvan sebe):  Šta je to?  (Spolja se čuje glas patrole:  Ovamo! Ovamo! Tu se pucalo!) 
 SAVO  (Andriji):  Ubojice! Zar ti on nije dosta?  (Pokaže na Jocu)  Hoćeš li i mene ubiti?! Jest, ti, ti si ga ubio i za koji čas bit ćeš kao ubojica uhvaćen! 
 ANDRIJA: Ha, prokletniče! Ako me puška iznevjerila, šake me moje neće, njima ću te zadaviti!  (Savo umakne. Andrija potrči za njim: u taj čas se iza njih pokaže patroldžija.) 
 KAPRAL: Stoj! Stoj! Za njim, momci! Za njim, momci!  (Dva vojnika potrče za Andrijom; pristupi do Joce)  Šta je to? Zaboga, čovjek! Ubijen iz puške! Ima li još života u njemu?!  (Sagne se k Joci; iza pozornice čuje se glas vojnika:  Stoj ili ću pucati!!  Hitac padne; upoznavši Jocu)  Je l' moguće, kum Joco? Veliki bože, tko li je to učinio?!  (Ogledava Jocu - pauza)  Mrtav je!!  (Dva momka silom dovuku Andriju.) 
 ANDRIJA  (žestoko):  Ta što ćete sa mnom? Tu se niste na pravoga namjerili! 
 KAPRAL: To ćemo vidjeti, tko si?!  (Pođe k njemu; upoznavši Andriju prepane se)  Šta?! Andrija?! Ti?!  (Pauza)  Ne, to ne može biti! 
 ANDRIJA: Dabome... Ja sam! Al zašto me niste pustili da za njim trčim, ma i do na kraj svijeta! 
 KAPRAL: Za kim? 
 ANDRIJA: Za onim koji je Jocu ubio! 
 KAPRAL  (opazi Andrijinu pušku, digne ju):  Jadniče! Taj ti izgovor ne vrijedi!  (Stanka)  Andrijo... je li ovo tvoja puška? 
 ANDRIJA: Jest, moja je i prvi put mi je u životu zatajila... Ali zašto me pitate - je li moja?! 
 KAPRAL: Andrijo, mi smo tebe samoga ovdje zatekli... Jedanput se je samo čulo pucati, k tomu još i tvoj bijeg pred nama... 
 ANDRIJA: Zaboga što to govorite?! Ja da sam pred vama bježao?! Ne! Ne! Ta zar niste vidjeli za kim sam trčao?! 
 KAPRAL: Mi do tebe nismo nikoga vidjeli. Žao mi te je, al što ću ti ja?! Ja moram svoju dužnost vršiti i tebe povesti sa sobom! 
 ANDRIJA: Ja da sam ga ubio!?... Buncate li?... Vi se šalite! Ja ubojica!?... Ja?  (Očajno skriva lice rukama.) 
 KAPRAL  (blago):  Nije meni do šale, Andrijo! Istina će izaći na svjetlo. Ajde s nama mirno, da ne moram upotrijebiti silu. Ako si nedužan, lako ćeš to i dokazati.  (Prema vojnicima)  Naprijed do čardaka, a poslije doći će četiri momka po ovoga. Naprijed!  (Vojnici uzmu Andriju u sredinu)  Stupaj! 
 ANDRIJA: A što se ja bojim? Nevin sam, a moja će se nevinost i dokazati!  (Odu.) 
   
 (Duga stanka) 
   
 SAVO  (došulja se do Joce; poluglasno):  Kad se lovci udalje, dođu vrane i jastrebovi na gozbu!!  (Izvuče Joci iz torbe lisnicu i spise, pruži ih prema Joci)  Sad ima svaki svoje! 
   
 ZASTOR 
 
 
 RAZDIO II. 
 MUŽ ZAKONA 
 ČIN II. 
 SLIKA PRVA 
   
 (Štopski zatvor: u dnu krevet na "priči"; slijeva prozor sa rešetkom; sprijeda prosti stol i stolica) 
 PRIZOR 1. 
 ANDRIJA sam 
   
 ANDRIJA  (u okovima, sjedi zamišljen na krevetu: čuje se glazba i klicanje naroda):  Da, da, radujte se i veselite samo! Briga vas što ovdje jedan čovjek ni kriv ni dužan očajava! Danas svetkujete, a sutra ćete gledati kako se vješa! -  (Ustane)  Svi mi govore: "Ne boj se, ishodit ćemo pomilovanje za te", a šta će meni milost?! Ja je i neću - ja hoću pravdu i pravicu! A moja Maca, moja Milka? Šta su radi mene noćas podnijele?! Čudno mi je da ih još nema?! 
 PRIZOR 2. 
 VASO i ANDRIJA 
   
 VASO  (uđe):  No, kako si mi, sinko? 
 ANDRIJA: Kako bi svakome bilo na mom mjestu! Iako nisam kriv, ipak me muči neka tjeskoba! 
 VASO: Ja sam baš došao da ti donesem ugodnu vijest. Trojica naših najuglednijih građana pošli su u ime cijele općine pred obrstara. Svi te znadu kao poštena i vrijedna čovjeka i svi žele da te oslobode! 
 ANDRIJA: Bog im platio! 
 VASO: I ako bog da, vratit ćeš se ti još danas svojoj kući! 
 ANDRIJA: Dragi Vaso! Kako ću vam se ja odužiti? Ta ja bih u tom zatvoru očajavao da nema vas! 
 VASO: Što ja činim malo je, pak bih ja to činio i drugom, a kako ne bih tebi. Nu čuj Andrijo, ti od jučer nisi ništa okusio! Bi l' ti malo založio? 
 ANDRIJA: Ne, ne, striče. Poslije, kad me puste, onda ćemo zajedno. 
 VASO  (za se):  Oh, kad bi znao što ga čeka! 
 ANDRIJA: Ali recite mi, nije li moja žena bila već ovdje? 
 VASO: Bila je, dabome, ali je nisam smio bez dozvole pustiti tebi, pa je onda pošla po propusnicu. 
 PRIZOR 3. 
 PRIJAŠNJI, JEDAN VOJNIK, MACA, MILKA i GRGA 
   
 (Uđe jedan vojnik i nešto šapuće Vasi. On mu migne glavom, a vojnik ode.) 
   
 VASO  (Andriji):  Evo, Andrijo, žena ti je dobila propusnicu. Bih li je pustio? 
 ANDRIJA: Ta kako me možete i pitati?! 
 VASO (otvori vrata, uđu Maca, Milka i Grga.) 
 MACA  (poleti Andriji; cikne):  Andrijo!...  (Zagrli ga strastveno.) 
 ANDRIJA: Maco! Mila, draga moja ženo! 
 MILKA  (obujmi ga):  Tata! Dragi tata! 
 ANDRIJA: Dijete moje slatko! Ženo moja!!  (Ogrli obje. Vaso i Grga šapuću.) 
 MACA: Andrijo, kad bi ti znao kako mi je što te ovdje vidim!!? 
 ANDRIJA: Umiri se, Maco! Vama se sve crnje čini. Ja sam nevin. Moja će se nevinost dokazati, pak će me pustiti! 
 MACA  (u brizi):  Ah, ti ne znaš! 
 GRGA: Koliko smo straha i muke za te pretrpjeli.  (Maci)  Ne odaj mu da mu se o glavi radi! 
 ANDRIJA: O gle, kume! Zar ste i vi došli? 
 GRGA: Jest, bogami! A šta ti misliš da ću ja doma u zapećku drijemati, kad si ti u opasnosti?! Sinoć, kako smo čuli što se dogodilo, odmah sam uprego konje, poveo tvoju ženu i dijete i dođosmo ovamo, jer, znaš ne zna prijeki sud za šalu! 
 ANDRIJA: Dakle vi znate što i kako? 
 GRGA: Znamo! Znamo! 
 MACA: O da si bar mene poslušao i sinoć ostao kod kuće! 
 GRGA: Da nije samo onu nesretnu pušku sa sobom ponio! K vragu!! Razbijao si glavu koliko hoću, nikako ne mogu dokučiti kamo je onaj naboj dospio! 
 ANDRIJA: Ta rekao sam da sam Savu zatekao u vašoj krčmi! 
 GRGA: Ti si rekao? 
 ANDRIJA: To je on učinio! Jer kako bi inače onako drsko i mirno preda mnom stajao kad sam nišanio na njega! 
 GRGA: To je istina! I mi svi ti vjerujemo! Ali sud - sud - on traži dokaza! K vragu! Da tebe zarad onakova lopova još i objese, to bi bilo suviše.  (Vasi)  Ali tko bi mi ga uhvatio, dao bih mu 500 forinti, pa makar i posljednju košulju prodao, makar nikad kapi vina više ne okusio. 
 ANDRIJA: Vjerujte, kume Grgo, da on neće izbjeći kazni! A ja mislim da mene ni kriva ni dužna bez valjanih dokaza ne mogu osuditi! 
 MACA: Ne, ne, to ne smiju, to ne mogu! 
 GRGA: Što mogu i što ne mogu, o tome mi ne možemo suditi! Spasiti bi te moglo to da nije sa umorstvom skopčana i krađa, jer papiri i 500 forinti, što ih je pokojni Joco uza se imao, nisu se više našli u njega. 
 ANDRIJA: Pa treba li još više? Nemam li ja, hvala bogu, toliko da ne trebam za tuđim posizati, i ubijati čovjeka s kojim sam kao dobrim i poštenim susjedom uvijek živio u slozi?! Treba li još više?! 
 GRGA: Uzdajmo se u boga da neće trebati više! 
 MACA: Andrijo, kum Grga zauzeo se je za te kao da si mu rođeni sin. On me je i uputio što da činim: sam je otišao najuglednijim ljudima i molio ih da te uzmu u zaštitu, a oni su i obećali sve učiniti da te spase. Kum Grga će sa mnom i gospodinu obrstaru, a ja ću ga na koljenima moliti da nam se smiluje! Jer šta bih ja jadna na tom svijetu da tebe izgubim... ali mislim... 
 ANDRIJA: Što?? 
 GRGA: Da nas nada prevariti neće! -  (Za sebe)  Pokvarit će sve u svojoj prevelikoj tuzi! 
 ANDRIJA: Umiri se, srce moje. Da sam i kriv, izbavili bi me toliki prijatelji i tolike molbe, a kako ne bi kad sam nevin. Utješi se - domala ćemo se svi sretni vratiti kući. Ja sam nedužan, a to će se i dokazati! 
 GRGA: Srce bi čovjeku puklo slušajući ga. 
 MACA: Onda nam preostaje još jedno. Obrstarova gospođa. Ona je, dobra i milostiva srca, da joj para nema! Njoj ću se uteći, nju ću moliti da mi se smiluje - ona je žena i mati i shvatit će svu moju nesreću, a bog će dati da je ganem! O žene! Žene! Pogledajte ovamo da vidite što je prava i velika nesreća. Mirno sam ga pratila - noseć dojenče na prsima - kad je polazio u ljuti boj, u Italiju, bila sam ponosna jer sam znala - ako i pogine - poginut će za domovinu - kao junak pred neprijateljem - ali gledati gdje nevin i pravedan strada, gdje ga je drugi bacio u propast, to je više no srce podnijeti može - i gdje ima žena koja na mom mjestu ne bi svisnula od prevelike muke!!  (Obujmi mu koljena.) 
 GRGA: Čije oko tu suho ostane, taj ima praznu čuturu, a ne srce u prsima. Jest, bogami! 
 ANDRIJA  (s ushitom):  Maco! Ženo moja! Otkako si za me pošla, ljubio sam te kao dušu svoju, al odsada ću te obožavati! Sada vidim kakova si u duši i u srcu. Spremi sve da odmah kući pođemo kad me puste... Razvedri se i raduj se sa mnom!  (Grgi)  Ali, kume! Kuda vam pamet, zar ste i vi tužni? Ajte! Budite veseli, kad se ja veselim! 
 GRGA: Jest, bogami, pravo kažeš. Neću, neću se žalostiti! 
 PRIZOR 4. 
 PRIJAŠNJI i VOJNIK 
   
 VOJNIK (uđe, javi tiho nešto Vasi i ode.) 
 VASO: Andrija sinko - budi spreman, domala ćeš pred sud! 
 MACA  (uplašena):  Veliki bože! Evo za čas, sve će se odlučiti! Smrt ili život!? Andrija, ako tebe izgubim, kuda ću ja jadna bez tebe?! 
 ANDRIJA: Ne boj se, Maco! Ja čistim i mirnim srcem idem pred sud, jer sve mi nešto govori: "Veseli se, Andrija, doskora će biti kraj tvojim mukama." 
 GRGA  (Vasi):  Sad valja raditi.  (Glasno)  Maco, ostavimo ga sada, a mi po našem poslu, i to ravno gospoji obrstarici. 
 MACA: Pravo velite: sad valja raditi. Ajdmo sad! Ali da se naskoro vratimo.  (Tužno uhvativši Andriju za ruku)  Andrija moj, tu se o glavi radi, al uzdajmo se u boga pravednoga, on će nam pomoći. Ajde da mu se ovdje pomolimo, jer poslije nećemo imati kad ili od prevelike radosti - ili od prevelike tuge!  (Svi kleknu - melodram)  Svemogući, dobri Bože! Tvoja neizmjerna milost dala mi je muža koji me ljubi i miluje kako se samo ljubiti može. Bože, ti mi ga uzdrži! Usliši mi molbu već radi ovog nevinog djeteta. Ne daj da pogine ni kriv ni dužan, već daj da nam ostane! Ako si pako drugačije odlučio, ako ga prijeka smrt otme i on umrijeti mora, onda mi podijeli snage da to podnesem, da se sjetim muka i boli našeg Spasitelja, pa nas opet tamo združi, da te skupa hvalimo i slavimo u sve vijeke vjekova, amen!!  (Ustane lagano i kao okrijepljena)  Ajdmo! 
 GRGA  (rukuje se s Andrijom):  Zbogom Andrija! Za jedan sat doći ćemo opet. Budi pred sudom miran, promisli što govoriš - i bog bi dao da se dobro svrši. 
 MACA: Zbogom Andrija! Poljubi tvoju Milku! 
 ANDRIJA  (grli sve redom):  Zbogom, dijete moje!... Zbogom ženo... 
 MACA  (pođe: na vratima se okrene, pohrli do Andrije, zagrli ga):  Andrija! 
 ANDRIJA  (strastveno je obujmi):  Moja Maco! 
   
 ZASTOR 
 
 
 SLIKA DRUGA 
 PRIZOR 5. 
   
 (Soba u stanu obrstara Sarnića. - Dvoja vrata, lijevo prozor. 
    - Desno stol, stolice, veliko ogledalo. - Lijevo nekoliko stolica) 
   
 KAROLINA i PRISKA (ima veliku lutku) 
   
 KAROLINA: So, liebes Fräulein. [54]  Sad ste obučeni i idemo zur Frau Mama [55] . Aber [56]  je ovdje dumpfig [57]  zrak.  (Otvori prozor, gleda napolje) 
 PRISKA  (igra se s velikom lutkom):  Karolina, gdje je papâ? 
 KAROLINA  (ne obazirajući se):  Papa je in der Kanzlei! [58] 
 PRISKA: A što radi tamo papâ? 
 KAROLINA  (prečuje):  Ah, kakav krasan dan, und diese schöne Aussicht! [59]  Baš na plac! 
 PRISKA: Karolino, zar ne čuješ? Šta radi tamo papâ? 
 KAROLINA  (kao prije):  Ha! Oficiri! 
 PRISKA: Šta? 
 KAROLINA: Ach, mein Reisegefährte od sinoć ist auch dabei! [60]  Moj lijepi ađutant!  (Ravna frizuru)  Aha, sad gleda gore... sad salutira.  (Klanja se)  Ergebene Dienerin! [61]  Ergebene Dienerin! - Ach, ist das ein lieber Schatz! [62] 
 PRISKA  (gleda Karolinu):  Karolino! Zar si poludjela? Šta to radiš - kome se klanjaš? 
 KAROLINA  (koketira jednako):  Kako samo lukavo gleda gore! 
 PRISKA  (ostavi lutku, potrči do nje, vuče je za haljinu):  Karolino, zar ti ne čuješ? 
 KAROLINA  (zlovoljno):  Ach, keinen Augenblick [63]  nema čovjek za svoj poso!  (Uhvati Prisku za ruku)  Gehen wir zur Mamâ [64] .  (Odu.) 
 PRIZOR 6. 
 GRGA, poslije KAROLINA 
   
 GRGA: Ni tu nema nikoga! Čekat ću dok tkogod dođe.  (Na vratima)  Maco, čekaj tu vani, ja ću te već zvati. Sad ne smijemo dangubiti. Najprije treba gospoju obrstaricu predobiti da nas ona zagovara kod obrstara.  (Ogledava se)  E-e-e!! Kako je ovdje sve lijepo i šareno! Eh dobro je bog gospodi dao.  (Vidi se u ogledalu)  Malo da se nisam sam od sebe uplašio! A jesam li ja to? Hm, jest, bogami, ali - Grga! Grga! otkuda tebi tako crven nos?! Meni se sve čini da ga ti previše u čašu zabadaš, da previše piješ! Sinko, ne čini toga, jer ćeš dobiti - crven trbuh i debeo nos - hoću da rečem: crven, debeo... nos... trbuh... k vragu!! - Moja me je slika i prilika sasvim zbunila... 
 KAROLINA  (grohotom se smije):  Ha, ha, ha, ha, ha!!!... 
 GRGA  (trgne se):  O hvaljen bog! Želim dobar dan! 
 KAROLINA: Was sehe ich? [65]  Moj krčmar od sinoć!? 
 GRGA  (prepozna je):  O, to ste vi, gospojo. To ti je moja Putifarka od sinoć! 
 KAROLINA: O molim. Genieren Sie sich nicht! [66]  Sada me možete slobodno gledati! 
 GRGA: Ako dopustite, bit ću tako slobodan.  (Za sebe)  Danas mi se ljepša čini nego sinoć. Sad ne znam jesam li jučer bolje vidio ili danas.  (Glasno)  Hvala lijepa, meni je dobro. 
 KAROLINA: A tko vas za to pita? 
 GRGA: Hm - znate ja sam mislio da me pitate "kako mi je", to je tako u nas običaj. K vragu, volio bih sa kakovim generalom govoriti nego s takvom ženskom! - Hvala - ah gle opet - ala, sam glup! 
 KAROLINA: Aber sagen Sie mir [67]  što vas nosi amo? 
 GRGA: Ah, draga gospojo Krolavina, velika nesreća! 
 KAROLINA: Was? Nesreća? Od sinoć, ein Unglück?! [68] 
 GRGA: Jest, bogami! Pa sam došo da vas u ime uboge jedne žene i djeteta nešto zamolim. 
 KAROLINA: Oh, das ist schrecklich! [69]  Ali sjedite i pripovijedajte mi! 
 GRGA: Oh, hvala, ali to se ne bi pristojalo, mogao bi tko doći! 
 KAROLINA  (sili ga da sjedne na fotelj gdje je ostala lutka):  Aber das macht nichts, [70]  samo vi sjednite! 
 GRGA: E, ako dopustite, sjest ću da vam san ne odnesem.  (Hoće sjesti, ali đipi)  A jaoj - bože, šta je to?! 
 KAROLINA  (uplašeno):  Što vam je? 
 GRGA: Ma - ma malo dijete! 
 KAROLINA  (prasne u smijeh):  Ha, ha, ha, ha! Ach, das ist doch schrecklich! -  (Uzme lutku)  Ta to nije pravo dijete!  (Pođe Grgi.) 
 GRGA  (uzmiče):  Molim, ostan'te samo tamo, dosta mi je tih vragolija! 
 KAROLINA: Aber umirite se samo, pa gledajte! 
 GRGA: Ma kako bi moglo vikati da nije dijete?! 
 KAROLINA: Aber das ist nur so gemacht [71] . Gledajte ovako!  (Pritisne lutku, a ona kriči.) 
 GRGA  (u čudu):  E gledaj Pavle vraga, kakovih stvari imadu gospoda. A ja sam bogami mislio da sam sjeo na malu groficu. Jest, bogami! A molim vas, kako je to načinjeno!? 
 KAROLINA  (pokaže):  Sehen Sie, so! [72]  Kad se pritisne, onda kriči! 
 GRGA: Hm - kad se pritisne, onda kriči! Koj bi to bijes bio?... 
 KAROLINA  (daje mu lutku):  Gledajte sami. 
 GRGA: Jest, bogami! Kad se pritisne, kriči. Čudnovato. Ali iz čega je to? 
 KAROLINA: Mein lieber, to je od drveta! 
 GRGA: Od drveta? Pa kad se pritisne - kriči! Evo uzmite vi to, to se vama bolje pristoji... Taj - kad se pritisne... 
 KAROLINA  (metne lutku na stolicu):  Aber mein Lieber, vi ste mi htjeli nešto kazati! 
 GRGA: Jest, bogami. - Malo da nisam zaboravio. Taj prokleti "kad se pritisne" sasvim me zbunio. Ah, to je golema nesreća! 
 KAROLINA: Also was ist 's? [73]  Brzo! Govorite! 
 GRGA: Vi se sjećate da sam vas sinoć iza sna probudio i kazao da je gospodin ađutant s kočijom stigao pred moju kuću i kako vam se lijepa prilika pružila da se s njime odvezete u štop i vi ste se s njim odvezli! 
 KAROLINA: Da, da, pa onda?! 
 GRGA: Po sata kasnije dotrčao je momak sa straže i pripovijedao nam da je u šumi izvan sela na raskršću počinjeno strašno umorstvo. Vi se bez sumnje sjećate i onih dvaju momaka koji su otišli iz moje sobe kada ste vi ušli! 
 KAROLINA: Da, sjećam ih se! 
 GRGA: Čujte nesreće! Straža našla je onog starijeg u šumi - iz puške umorenog, a onog mlađeg kraj njega, s ispaljenom puškom! Kako ga je tamo patrola zatekla, tako ga je odmah kao krivca i uhapsila! 
 KAROLINA  (uplašena):  O das ist schrecklich! [74]  Pa dalje?! 
 GRGA: Ali on je tu toliko kriv kao da se jučer rodio. Drugi jedan razbojnik - ubila ga čutura - počinio je to umorstvo i sretno pobjegao. Prije mjesec dana oglašen je kod nas prijeki sud - ako ga danas osude - njega će još danas i vješati! Sad pomislite kolika je pogibelj, pomislite na tugu i muke jadne njegove žene i djeteta! Gospojo! I vi tu možete nešto učiniti. Smilujte se ako boga vjerujete. Ja vam se kunem poštenom sijedom glavom da je optuženi čist i nevin kao sunce! 
 KAROLINA  (malo afektirano):  Ja es tut mir sehr leid, [75]  ali ja vam neću moći pomoći, ja sam još nova u toj regimenti! 
 GRGA: Ne, vi me niste razumjeli, ja samo molim da nađete način i put kojim bismo ja i žena optuženikova došli pred gospoju obrstaricu da ju molimo za zagovor kod obrstara, jer život onog nesretnika u njegovim je rukama! 
 KAROLINA: A la bonne heure, das ist etwas anderes! [76]  To ću učiniti, a gdje je ta žena? 
 GRGA: Ona čeka vani na hodniku, ali vas molim, kao što se bog moli, gledajte da to bude što prije, jer je dragocjen svaki trenutak. 
 KAROLINA: Ich gehe gleich! [77]  Čekajte vi ovdje, ja ću se odmah vratiti. Ach, das ist Nichts, da muss geholfen werden [78] . Ubogi čovjek! Unschuldig, [79]  pa da ga objese. Ne, to ne smije biti - ne!!  (misli)  Wenn ich nur mit meinem Lieutenant besser bekannt wäre, [80]  taj bi ga morao odmah pustiti, aber so - ne znam šta bi!? - Nu warten Sie nur [81]  - ja ću odmah doći.  (Ode.) 
 PRIZOR 7. 
 GRGA, zatim KAROLINA, FRANJA 
   
 GRGA  (sam):  Dobra duša, ta Koladrina. Malo je doduše ćaknuta, ali se odmah odazvala mojoj molbi. Tu leži dakle taj drveni stvor koji me je tako uplašio. Čudno... kad se pritisne, onda - kriči! 
 KAROLINA  (uđe naglo):  Evo, ide die gnädige Frau [82] . Govorite srčano i razložito. Dobra riječ ne stoji novaca! 
 GRGA: O, hvala lijepa. Idem po Macu. Molim javite nam kad smijemo doći, i bog vam platio!  (Ode.) 
 FRANJA  (ulazi):  Karolino! 
 KAROLINA: Milostiva gospođo! 
 FRANJA: Tko to želi sa mnom govoriti? 
 KAROLINA: Ubogi jedan čovjek i žena mole da biste saslušali njihovu molbu. 
 FRANJA: A gdje su ti ljudi? 
 KAROLINA: Na hodniku! 
 FRANJA: Pozovi ih - a ti možeš otići! 
 KAROLINA: Po zapovijedi.  (Pođe vratima, zove)  Uđite!  (Ode na druga vrata.) 
 PRIZOR 8. 
 FRANJA, MACA i GRGA 
   
 MACA  (pođe naglo do obrstarice, poljubi joj ruku):  Pomogo vam bog, milostiva gospo! 
 FRANJA  (ljubazno):  Tko ste vi, moja draga? I što želite? 
 MACA: Oprostite, milostiva gospo, što se vama utičem, ali moja je molba golema, vi ste dobra kao dobar dan, te sam uvjerena da ćete uslišati molbu bijedne žene koja sve svoje nade stavlja u vas - jer ste i vi majka i žena! 
 FRANJA: Moja draga! Ja vam obećajem da ću sve učiniti što mogu, ali ja sam sama slaba i nemoćna žena, pa me je strah da vas neću zadovoljiti! 
 MACA: Ja sam Maca Miljević, žena onog ubogog čovjeka kojega su sinoć ni kriva ni dužna kao ubojicu uhvatili i komu prijeki sud sada sudi. Vaš gospodin suprug, a naš obrstar, glava je toga suda... Ne mislite, milostiva gospo, da ja sumnjam u pravdoljublje njegovo. Ne, bože me sačuvaj. Da je moj muž kriv, ja se ne bih usudila vama dodijavati, već bih se pouzdala u čuvenu, strogu pravednost našeg obrstara. Ali jer moj muž nevin stradava, utičem se vama da nas sačuvate od najužasnije nesreće i sramote. Vi ste, gospo, milostiva i plemenita, vi ste kadra i pomoći, jer vaše je srce najbliže srcu vašega supruga. Ja znam da vi mog jadnog muža ne možete od svoje volje pustiti na slobodu, ali vi možete ishoditi kod onoga koji će mu osudu potpisati. Zato vas, milostiva gospo, molim na koljenima - kao što se bog moli -  (klekne, suze je guše)  smilujte se i budite anđeo čuvar porodici koja će, ako je vi ne očuvate, jadno poginuti! 
 FRANJA: Siromašna ženo! Onaj dakle kome sada sude vaš je muž?! Čula sam o tome i meni vas je od srca žao, pa vam obećavam da ću se za vas zauzeti kako samo mogla budem - ako je vaš muž uistinu nevin. 
 MACA: O hvala vam, gospo, od neba do zemlje! 
 FRANJA: Ali ako kod svoga supruga ne uspijem, onda se pouzdajte u poznato pravdoljublje njegovo i vjerujte da vam on neće krivo učiniti! 
 MACA: Ja to vjerujem! Ali prividna i kriva svjedočanstva mogu zavesti ne samo najčistije srce već i pravicu. 
 FRANJA: Zato su zakoni tu - oni to priječe! 
 PRIZOR 9. 
 PRIJAŠNJI i SARNIĆ 
   
 SARNIĆ  (pred vratima):  Za jedan sat bit će mi drago da pozdravim gospodu! 
 MACA i GRGA (povuku se u kut.) 
 FRANJA  (pođe Sarniću u susret):  Dobro jutro, dragi mužu! 
 SARNIĆ: Dobro jutro, Franjice!  (Poljubi joj čelo.) 
 FRANJA: Ti... kao da nisi danas dobre volje!? Šta ti je? 
 SARNIĆ: Morao sam obaviti neugodnu dužnost... 
 FRANJA  (nemirno):  Kakovu to, dragi Auguste? 
 SARNIĆ: Jednom nesretniku potpisao sam smrtnu osudu!  (Svi zapanjeni.) 
 MACA  (vrisne, padne mu pred noge):  O sveti bože! Milost! Milost, Milost!... 
 FRANJA: Uboga žena! 
 SARNIĆ  (mirno):  Tko je ta žena? 
 FRANJA: To je žena onog nevoljnika! 
 MACA  (jeca):  Milost! Milost!! 
 SARNIĆ: Jadnice traži milost u boga, ja ti ne mogu pomoći! 
 MACA: On je nevin, kao da nije ni bio tamo! 
 FRANJA: Auguste! Dopusti da te i ja molim za ovu nesretnu ženu! 
 SARNIĆ  (ozbiljno):  Franja, ja mislim da me ti poznaješ! Vjeruj kad ti kažem da su sve molbe uzaludne. Ja ništa ne mogu učiniti. 
 FRANJA: Auguste! Hoćeš li odmah kod nastupa da svoje službovanje obilježiš tako strogom osudom. - Budi i suprug i otac, a ne samo sudac. Ne ogluši se tužnoj molbi ove žene. Svatko zna kako si pravedan, nadaleko se boje tvoje zakonite strogosti, sada treba da budeš i ljubljen kako si štovan, a to će biti oprostiš li tomu čovjeku. Ako nikako praštati nećeš, a ti kazni - samo ne tako strahovito, tako strogo. Pomisliš li na svoju ženu i svoje dijete, uvjerena sam da ćeš se smilovati. 
 SARNIĆ: Franjice, ne muči me. Zakoni ga osudiše, ja zakona rušiti ne mogu i ne smijem! 
 FRANJA: A jesu li zakoni i dokazi nesumnjivo utvrdili njegovu krivnju. 
 SARNIĆ: Jesu! 
 MACA  (zdvojno):  I nikakove nade nemam?! Nikakove?! 
 SARNIĆ: Ni najmanje! Ustani, ženo, tvome je mužu za dva sata umrijeti. 
 MACA: O! Milostivi bože! Ne daj da to doživim! 
 GRGA: Ustani, ženo, ohrabri se kao mati, da kao žena ne zdvojiš. Oprostite, gospodine obrstaru. Ja sam ovim ljudima nešto u rodu. Ova nesretna žena ostaje sada bez svega, pa zato molim da mi dozvolite samo jedno pitanje! 
 SARNIĆ (kimne glavom). 
 GRGA: Da li se je sud obazreo i na krađu koja je s tim umorstvom u savezu i koja sigurno nije djelo osuđenoga!? 
 SARNIĆ: Moglo se je zaključiti da je Andrija Miljević ubijenog Jocu i orobio. Ta on je već prije 6 godina u Italiji bio kažnjen radi krađe! 
 MACA: O, bože! 
 GRGA: Je li moguće? 
 MACA: Ne - ne - to nije - nije bio tat... već je onda nekriv kažnjen bio. 
 SARNIĆ: Kako to smiješ tvrditi?! Znaj, mene je okrao! 
 MACA  (naglo, očajno):  Ali ne on! Savo Čuić bio je tat, pa je Andriji podmetnuo ukradeni novac - istu je noć sebi od straha prerezao grkljan...! O, da je proklet!! 
 SARNIĆ: Nesretnice! Meni te je žao, ali znaj da se je Čuić radi drugih opačina htio skončati! 
 MACA  (zdvojno):  Dakle je sve uzalud! On je izgubljen! 
 FRANJA: Ljubljeni moj Auguste, smiluj se! 
 SARNIĆ  (nježno):  Franjice! Vjeruj, ja joj pomoći ne mogu. Ta ja trpim kao i ona! Molim te, udaljimo se! 
 FRANJA: Zbogom ti, uboga ženo! I znaj da si u meni stekla prijateljicu koja tebe i tvoju tužnu siroticu nikada zapustiti neće! 
 SARNIĆ: Eto, to je sve što vam možemo dati. Utješite se i uzdajte se u boga!  (Ode sa Franjom.) 
 PRIZOR 10. 
 GRGA i MACA 
   
 MACA: Propalo je! Izgubljeno! Sve, sve!  (Poleti za njima, klone kod vrata)  Smilujte se! Tako vam boga, smilujte se!!  (Pokrije lice rukama)  Uzalud! Nigdje nade, nigdje pomoći! 
 GRGA: Maco, razaberi se! Još te teže čeka kad se s njim budeš praštala, jer vidjeti i zagrlit ćeš ga posljednji put. 
 MACA: Posljednji put. Ah ne - - ne - neću...!! 
 GRGA: Ali, Maco, pomisli i gdje si?! Ohrabri se, budi žena, budi graničarka, jaka!! 
 MACA: A otkuda mi snage?! O sveti bože, podijeli mi je ti!! 
 GRGA: To čovječje srce ne može podnijeti, pa da je tvrđe od kamena! Maco, a tvoje dijete? 
 MACA: Moje dijete!  (S rezignacijom)  Da, naše dijete... Hvala, kume, da ste me na to sjetili! 
 GRGA: Hajdmo sada po vašu Milku, pa onda k njemu da se s njim oprostite! 
 MACA  (upre se o Grgu):  Da, dijete... Pa onda k njemu... posljednji... posljednji put...  (Brizne u plač gorki, odu zajedno.) 
 PRIZOR 11. 
 KAROLINA i ULJEVIĆ 
   
 KAROLINA  (briše suze s očiju):  Ach, das ist schrecklich! [83]  Ta žalost! Koja tuga! O du armes, armes Weib, [84]  sad sam erst vierundzwanzig Stunden hier [85] , pak moram eto so eine schreckliche Szene [86]  doživjeti! Ah das ist doch schrecklich!... 
 ULJEVIĆ  (s perom za uhom na vratima):  Pst! Pst! Karolino! 
 KAROLINA  (veselo):  Ach!! Herr Lieutenant!!  (za se)  Evo ga već! 
 ULJEVIĆ  (uđe):  Jeste li sami? 
 KAROLINA: Zu dienen [87]  - kako vidite! 
 ULJEVIĆ: Htio sam vas nešto umoliti! 
 KAROLINA  (kao da se stidi; za se):  Ala je taj nagao!  (Glasno)  Mit was kann ich dienen? [88] 
 ULJEVIĆ: Ali se nećete ljutiti? 
 KAROLINA  (naglo):  O, nimalo!  (za se)  Slutim već što hoće! 
 ULJEVIĆ: Posudite mi jedan bijeli rubac! 
 KAROLINA  (za se, otegnuto):  Ruuubac?!? -  (Glasno)  Rubac?! 
 ULJEVIĆ: Moji su šareni i od svile! 
 KAROLINA  (za se):  Samo jedan rubac?!  (Glasno)  A čemu ga trebate? 
 ULJEVIĆ: Znate, mi imamo o podne egzekuciju! 
 KAROLINA  (za se):  Jedan rubac?!  (glasno)  Pak? 
 ULJEVIĆ: A moglo bi se dogoditi da ću trebati bijeli rubac! 
 KAROLINA  (naglo):  Za pardon?! 
 ULJEVIĆ: Da!! 
 KAROLINA: Er wird also pardoniert!? [89]  Dakle ima nade? 
 ULJEVIĆ: A, to nisam kazao! Nipošto! 
 KAROLINA: Zu was [90]  onda bijeli rubac? 
 ULJEVIĆ: Propis - a i opreznost traže da ga imam uza se! 
 KAROLINA: A drugo ništa? 
 ULJEVIĆ: Ništa! 
 KAROLINA: Ah das ist schrecklich! [91]  Evo vam ga.  (Dade mu rubac)  O ich Arme - jetzt habe ich mich schon so gefreut!! [92] 
 ULJEVIĆ  (ogledava rubac):  Hvala! A ima li već suza ljubavi u njemu? 
 KAROLINA  (stidljivo):  Aber Herr Lieutenant, Sie sind schlimm!! [93] 
 ULJEVIĆ: Ali bez šale, Karolino, posudite mi još nešto! 
 KAROLINA  (koketno):  A što to? 
 ULJEVIĆ: Jedan poljubac! 
 KAROLINA  (za se):  Aha već je tu!  (Glasno, stidljivo)  Hm, poljubac... A zašto posuditi?? 
 ULJEVIĆ: Da vam ga mogu opet vratiti! 
 KAROLINA: Ach, gehen Sie! [94] 
 ULJEVIĆ: Molim!... 
 KAROLINA: Wissen Sie was, [95]  ako upotrijebite moj rubac, dobit ćete ga. 
 ULJEVIĆ: Na taj ga način neću nikada dobiti! 
 KAROLINA: Also wirklich keine Hoffnung!? [96] 
 ULJEVIĆ: Žalibože ne!! 
 KAROLINA: O mein Gott! [97] 
 ULJEVIĆ  (moleć):  Dakle? 
 KAROLINA: Ala znate petljariti...  (pokaže na čelo)  Also hieher [98]  slobodno... 
 ULJEVIĆ: A ne bi li za pedalj niže? 
 KAROLINA: Nicht zufrieden?! [99]  Onda nichts!! 
 ULJEVIĆ: O hoću... hoću! 
 KAROLINA: Also... 
 ULJEVIĆ  (poljubi je):  Tako - započeto je - a dalje će slijediti!  (Otrči.) 
 PRIZOR 12. 
 KAROLINA 
   
 KAROLINA  (sama gleda za njim):  So sind die Männer [100] . I njima da čovjek vjeruje? I oni da su napredniji? Nu zašto - to je natürlich, warum sind sie Männer [101]  i jakom spolu spadaju...  (pjeva): 
   
 Otkuda to mužem pravo: 
    Ženske za nos voditi? 
    Ma on bio, Petar, Pavo, 
    Svaki će prevariti! 
    Einen kleinen Sprung macht jeder, 
    Das ist ihm nur ein Hautgout, [102] 
    Denn darum sind sie ja Männer, [103] 
    Jakom spolu spadaju! 
   
 Ima jedan gdjegod dragu, 
    Pa joj kaže: uvijek tvoj! 
    Za tri dana ode k vragu, 
    Drugoj čini kao toj. 
    Gehn von einer zu der andern, 
    Geben keiner eine Ruh, [104] 
    Denn darum sind sie ja Männer, 
    Jakom spolu spadaju! 
   
 No kadikada zabludi 
    Tko u tuđi perivoj 
    Batinam' se tada nudi, 
    Pa nastane ljuti boj. 
    Die Geliebte ruft dann herzlich: 
    Kann nicht schaden, frisch nur zu, [105] 
    Denn darum sind sie ja Männer, 
    Jakom spolu spadaju! 
   
 Ali suprug misli svaki 
    Da se tužit ne sm'jemo, 
    Najedanput ko junaci, 
    Mi se tad osvetimo! 
    Und wir treiben sie zu Paaren, 
    Mit Pantoffel oder Schuh, [106] 
    Denn darum sind sie ja Männer, 
    Jakom spolu spadaju! 
 PRIZOR 13. 
 KAROLINA, KRIŽIĆ i dva građanina 
   
 KRIŽIĆ  (uđe sa dva građanina; Karolini):  Molim vas, budite tako dobri pa javite gospodinu obrstaru da je tu trgovac Križić s poslanstvom naše općine.  (Karolina ode; građanima)  Gospodo, moram vam iskreno priznati da se gotovo nikakovu uspjehu ne nadam, mada bi posve pravedno i u redu bilo da gospodin obrstar usliša našu molbu! 
 PRIZOR 14. 
 PRIJAŠNJI, SARNIĆ, ULJEVIĆ i još DVA OFICIRA 
   
 SARNIĆ: Da ste mi zdravo, gospodo! Zdravo, Križiću!  (Rukuje se s njim; drugima naklon.) 
 KRIŽIĆ: Gospodine obrstaru, kao poslanici ovdašnjih građana, došli smo amo da vas pozdravimo i da vam smjernu jednu molbu podnesemo! 
 SARNIĆ: Hvala vam, gospodo, i vjerujte da će mi drago biti budem li vam mogao ispuniti želje. Što želite, gospodo? 
 KRIŽIĆ: Gospodine obrstaru, radi se o ljudskom životu. Andrija Miljević, osuđenik koji za jedan sat treba da skonča na vješalima, trgovao je mnogo godina cijelim ovim krajem čedno i pošteno i jer ga svi dobro poznajemo i cijenimo, dolazimo pred vas s molbom da ga pomilujete. Mi se tvrdo nadamo da se nećete oglušiti našoj molbi, tim manje što je ovo prva naša smjerna molba! 
 SARNIĆ  (ozbiljno):  Gospodo, ako vam u čemu drugome mogu pomoći, neću se ustezati, ali vam jedanput zasvagda kažem da ja u toj stvari ništa više učiniti ne mogu. 
 KRIŽIĆ: Gospodine obrstaru, mi vrlo dobro znamo da nismo zvani a ni ovlašteni prosuđivati kako i što vi radite, ali se usuđujemo primijetiti da je taj čovjek možda ipak nedužan! 
 SARNIĆ: Zakoni ga pronađoše krivim, prijeki ga je sud osudio na smrt - moja je dužnost bila potpisati smrtnu osudu, a to sam i učinio. 
 PRIZOR 15. 
 (PRIJAŠNJI, FRANJICA, MACA, GRGA, KAROLINA, MILKA i PRISKA uđu lagano i ostanu u dnu) 
   
 KRIŽIĆ: Svatko od nas zna da je to neobično zamršen slučaj, nejasan i sumnjiv, da čovjek i uz najbolju volju ne bi mogao pomoći onom nesretniku. Ali se nadamo da nećete odbiti molbe koju vam evo cio grad podnaša. 
 SARNIĆ: Ako bih i htio tu vašu molbu uvažiti, to ne mogu već zato što se narodu mora dati strogi, zastrašujući primjer. Gospodo, i ja sam Hrvat i u mojim prsima bije srce za našu domovinu, pa mi je neizmjerno mnogo do toga stalo da već jedanput iskorijenim vječita razbojstva i ubojstva iz našeg naroda, da se jedanput proslavi poštenim, prosvijetljenim, domaćim životom, kao što se je toliko puta proslavio junaštvom svojim na bojnom polju. Ja želim iskreno da nas ostali evropski narodi ne preziru i ne nazivaju divljacima! 
 KRIŽIĆ: Gospodine obrstaru! Oprostite mi, al tu vam moram protusloviti. U svakoj pšenici ima kukolja. A gdje je narod na zemlji u kom se ubojstva ne bi događala? A koji je narod tako visok, da bi smio nas graničare prezirati?! Istina, graničar je surov i grub kao gore i planine kojima on prolazi, ali je poštena srca, muževan i, kao što rekoste, junak tvrde vjere, da mu para nema! To nije taština, već sto puta dokazana istina. Da danas bubanj zatutnji, evo vam graničara pripravna ostaviti dom, ognjište svoje i sve što mu je milo i drago, pa će pjevajući pohrliti u boj za narod i domovinu svoju. Pa ako pogine, tko mu se brine za kukavnu udovicu i nejaku djecu? Nitko, no sam bog! Ne skita se graničar ko drugi narodi po čitavom svijetu, ne pada on drugima na teret. Ne - graničar ne ostavlja kuće svoje. Sam se hrani, sam se brani, hrani se prosto ali pošteno, ne drži se novotarija koje su mu sa zapada donijeli, već onoga što su mu djedovi namrli. A tko da mrzi takav narod?! Tko mu se smije rugati!? Moguće kakova strana skitnica, ali tko ima imalo poštenja i pameti, neće! Oprostite, gospodine obrstaru, ako vas je možda koja moja riječ dirnula, ali ja sam čovjek koji govori što mu je na srcu! 
 GRGA: Jest, bogami, gospodine obrstaru, pravo ima! Ovaj čestiti starac, tako mi je iz dna duše govorio da moram koju riječ primetnuti, pa makar me i kaznili. Jest, i ja se dičim i ponosim, jer sam graničar. Ja ne kažem da sam toga ponosa vrijedan. Ja! Što ja?! Služio sam dvadeset i pet godina, išao na stražu, a baruta nikad ni mirisao nisam! Ali da danas dobijem zapovijed, ovako star kako jesam, pograbio bi ma koju staru luntu i veselo pošao u boj. Pa kad bi mi nestalo vremena da luntu nabijem, a ja bih je okrenuo, pa bih kundakom bubnjao po neprijateljskim glavama dok im ne bi iz očiju frcale iskre kao kokošja jaja! Bi, bogami! Ako i gdjekoji lakrdijaši vele da stari Grga ne zna drugo nego piti, to ipak sijedu svoju al poštenu graničarsku glavu ne dam sramotiti. Oprostite, gospodine obrstaru, al moralo je napolje i sad mi je laglje!  (Križiću)  Ta ne bi mu bio mučao, pa da je stavio i klupu preda me! 
 KRIŽIĆ: Oprostite nam, al mi ljubimo naš narod i domovinu! 
 SARNIĆ: Oprošteno vam je!  (Pruži Križiću i Grgi ruku)  Meni je drago da tako ljubite rod svoj.  (Iza stanke - ozbiljno)  Ali ja ipak ostajem kod svoje odluke, primjer mora da bude!  (Maca klekne pred njega.) 
 MACA: Milost! Milost! 
 SARNIĆ: Samo kod boga! 
 KRIŽIĆ: Izvolite, gospodine obrstaru, pogledati na ovaj prozor. Eno se dolje sakupilo građanstvo ove varoši i sve očekuje od vas jednu riječ, a ta je riječ: pardon! Izrecite je, gospodine obrstaru, jer je nje taj čovjek vrijedan. Milost! Milost! Dok nije prekasno!  (Čuje se mrtvačko zvono.) 
 SVI: Milost! Milost! 
 MACA (puza k njemu na koljenima.) 
 ULJEVIĆ  (sa dva druga oficira.)  Gospodine obrstaru, i mi molimo!  (Velika stanka.) 
 SARNIĆ  (uzbuđen, ostaje na mjestu):  Gospodo! Znajte da služim i vojujem od svoje šesnaeste godine, a dosele nisam nikada od dužnosti svoje i zakona ni za vlas odstupio. Kako možete to sada tražiti od mene, gdje sam zato tu da bdim da se zakon strogo vrši?! Ne činim li pravo, to ću odgovarati pred pravednim bogom, ali s ovoga svijeta želim poći kao pošten čovjek, i kako sam sâm započeo, tako ću i svršiti! 
 KRIŽIĆ  (ganuto):  Oprostite nam dakle, gospodine obrstaru i primite uvjerenje našeg najdubljeg štovanja. 
 SARNIĆ: Zbogom, gospodo! Vjerujte mi da i mene srce isto tako boli kao i vas, i da me samo tješi što sam svoju dužnost vršio. Ali vam obećajem da ću za ovu sirotu skrbiti kao da sam joj otac ili majka, mada joj neću moći nikada naknaditi što danas gubi! 
 ULJEVIĆ: Gospodine obrstaru, mi molimo! 
 SVI: Milost! Milost! 
 MACA: Milost! 
 PRISKA  (vodi Milku za ruku, kleknu pred obrstara, dignu ručice kao na molitvu):  Oprosti, papâ!! Oprosti! 
 SARNIĆ  (digne Prisku, zagrli je, te otare rukama suze - nakon borbe):   Pardon !!!  (Baci bijeli rubac.) 
 ULJEVIĆ i OFICIRI (salutiraju i otrče na vrata.) 
 MACA (naglo se digne, ide nekoliko koračaja i sruši se.) 
 KRIŽIĆ  (viče kroz prozor):  Pardon!  (Maše bijelim rupcem.) 
   
 (Iza kulisa čuju se poklici naroda:  Živio!  - Građani na sceni priskoče svi najednom Maci u pomoć.) 
   
 FRANJICA: (zagrli Sarnića.) 
 KAROLINA (skoči Grgi i zapleše s njim.) 
 Glazba 
   
 ZASTOR 
 
 
 RAZDIO III. 
 MOĆ SUDBINE 
 ČIN III. 
 SLIKA PRVA 
   
 (Proštenje. Na pozornici je veliki šator, kao krčma. Pred šatorom veliki hrast, a pred njim golemi panj na kom stoje svirači.) 
 PRIZOR 1. 
 GRGA, NEŽA, SIMO i MARA, te OSTALI GRANIČARI i GRANIČARKE 
   
 ZBOR  (pjeva): 
 Vjeran svagda kralju svomu, 
    Vjeran rodu, vjeran domu, 
    Nit pri časti, nit u boju 
    Ne mijenja narav svoju 
    Silni, hrabri graničar! 
   
 SVI: Živio!! Živio!! 
 GRGA: Bog vas poživio!! 
 SVI: Živio! Živio! 
 GRGA: Pij, pa idemo! 
 NEŽA: Ta kud ste navalili, kume, ne idemo mi jošte, ta još nismo ni u kolu bile! 
 SIMO: Pa šta vam je, kume Grgo? Što ste danas tako žalosni, kao da vam je pura kruh odnijela. 
 GRGA: Pa zar nemam uzroka? Prije no se večeras kući vratimo, moramo još do Mace. Sirota tako je jadna otkako je Andrija poludio. Jest, bogami! Pij, pa idemo! 
 NEŽA: O, sirotica! A tko je mogao i pomisliti da će ta nesreća Andriji tako nauditi. On je bio tako čvrst i jak momak! 
 GRGA: Ti si prava guska. Misliš li ti da je to šala? Andrija je bio spreman na smrt, kad ga iznenada pardoniraše! Pa taj prijelaz iz smrti u život tako ga je potresao, da je žalibože poludio. Jest, bogami! Pij, pa idemo! 
 NEŽA: Čuj kume, ne pij toliko! 
 GRGA: A što ti, babo, znaš, što je nesreća! O moj Andrija!  (Pije)  Tu treba utjehe. Jest, bogami! 
 SIMO: Pa to nije ništa, povratit će se njemu opet pamet! 
 GRGA: Kljuse ostane kljuse. - Zar ti misliš da je pamet domaća kokoš koja se opet kući vraća kad se je napolju do sita nazobala. Siromašni Andrija, evo već 6 nedjelja da o sebi ništa ne zna! Jest, bogami!! Pij, pa idemo! 
 NEŽA: A ne bi li mu liječnici mogli pamet vratiti? 
 GRGA: O, potrla te tuča božja! Ili misliš li da liječnici pamet prodavaju kao trgovci lojanice, lule i žigice. Liječnik dolazi svaki dan k Andriji, ali sve badava. Ja sam rekao doktoru da bi ja Andriji rado od svoje pameti nešto poklonio kad bi to moguće bilo, ali mi doktor reče da bi Andrija ostao lud, pa lud kao i sada. Mudra ti je to glava, taj doktor. Jest bogami! Pij, pa idemo! 
 SIMO: Ali kad liječnici vele da je pamet u možđanima, to ne bi bilo zgorega kad bi Andrija marljivo možđane jeo! 
 GRGA: Evo ti ga opet! Marva, pa marva! Ta, čovječe, njemu treba pameti u glavi, a ne u želucu! Jest, bogami! Pij, pa idemo! 
 NEŽA: Sreća je da Maca vas ima, vi je u svemu potpomažete! 
 GRGA: O da, ja sam magarac - ne ja, već Simo! 
 SIMO: A zašto ja? 
 GRGA: Ma ne ti, već Neža! 
 NEŽA: Gle, a zašto ja? 
 GRGA: Ma ne ti, nego... uh danas je opet za me žalostan dan. Jest, bogami! Pij, pa idemo! Nežo, bi l' mi ti htjela biti utjeha? 
 NEŽA: Idi ti, stara rđo! 
 GRGA: Nežo, bi l' me ti htjela. 
 NEŽA: Gle ti staroga! Hm! Nije više mlad, ali je još uvijek prilično čvrst momak! 
 GRGA: No! Nežo - ne odgovaraš? No - bi l' ti mene? 
 NEŽA  (lukavo):  Hm! Zašto ne, ako me uzmete ovakvu kakva sam! 
 GRGA: Dakle, bi li ti mene? 
 NEŽA: E, pa bi!! 
 GRGA: Uistinu??! 
 NEŽA: Bi uistinu! 
 GRGA: Hvala ti, ali ja tebe ne bih. Jest, bogami! Pij, pa idemo! Maro, al bi li ti mene? 
 MARA: Ne bi, bogami!! 
 GRGA: A zašto ne? 
 MARA: Jer ti odviše piješ! 
 GRGA: O, to je kleveta! Pij, pa idemo! 
 NEŽA: A što radi Andrija svaki dan na groblju? 
 GRGA: Kiti Jocin grob cvijećem, razgovara s njegovim križem, kao da bi razgovarao s pokojnikom... a to je velika žalost!! 
 MARA: A ne bi li ga tko mogao zaustaviti da ne ide na groblje? 
 GRGA: Nitko živ! Mada je on sasvim dobroćudan luđak, time bi ga mogao do bjesnila razdražiti. Inače je posve miran, ne čini nikome ništa nažao, a ima časova u kojima sve pozna - ali je zato ipak lud! 
 PRIZOR 2. 
 PRIJAŠNJI i ANDRIJA 
   
 ANDRIJA (blijed, nosi cvijeće, dolazi polagano zdesna.) 
 NEKI GRANIČARI  (slabijim glasom):  Gle, gle!! Ludi Andrija...  (Svi mu se uklanjaju.) 
 ANDRIJA  (bulji preda se):  Obrstar će vas ispratiti, a na groblju su vješala...  (Skida nešto s glave)  A zašto mi ne skinete pardon s glave?! On me tišti - jako, jako boli! Maco, ja idem!  (Približi se grupi seljaka.) 
 VIŠE SELJAKA  (grohotom):  Ha, ha, ha, ha!! 
 ANDRIJA  (u strahu):  Nisam ja Savo. Ne, ne! Savo je umro... Andrija i pardon boli - glava jako, jako boli. - Samo tiho - pssst - tiho!!! 
 NEKI GRANIČARI  (nude mu vino):  Nuder, pij glupane! - Pij!! 
 ANDRIJA  (boji ih se):  Ne, ne! 
 JEDAN SELJAK: Na, pij luđače, zašto ne piješ? 
 ANDRIJA: Ne, ne!  (Gurne ga)  Ah, vješala, gdje ste!? Vješala...  (Potrči)  Vješala... Vješala...! 
 GRGA: Šta je, Andrija?! 
 ANDRIJA  (opazi Grgu, potrči k njemu, uplašeno):  Ovi ovdje...  (pokazuje prstom na graničare)...  rado bi vješala na moju glavu!! Ovi ovdje... 
 SELJACI: Ha, ha, ha, ha, ha!! 
 GRGA: Tko mu je šta učinio?! Tko? Nu, hoćete li odgovoriti? 
 SELJACI: Ha, ha, ha, ha!! 
 GRGA: Beeee!!!.. Mulci!!.. Šta se smijete? 
 ANDRIJA: Moja glava... glava!! 
 JEDAN SELJAK: Ne vrijeđajte nas! 
 GRGA: Ne vrijeđajte vi druge! Sram vas bilo! Jeste li ovamo došli da se bogu pomolite, ili da napadate mirne ljude? Sram vas bilo. Što vam je taj sirotan učinio da ste na nj napali kao gladni vuci?! 
 NEKI (mrmljaju.) 
 GRGA: Što mrmljate? Ovamo naprijed, pa meni u brk - ima li tko što reći, jest, bogami! Još jednom vam velim "sram vas bilo"! - Poštujte vi takovu nesreću koja se vama i ne može dogoditi, jer vi nemate pameti da ju izgubite... Ako se još jedan usudi, taj će imati sa mnom posla! 
 GRANIČARI: Oprostite, kume Grga, nismo mi zlo mislili, bila je samo šala! 
 GRGA: Lijepa šala! Ako vam je do ovakove šale, a vi idite tamo na ledinu, pa se šalite i potucite među sobom, al ovoga da ste mi pustili na miru jer ću vas inače...!!! 
 GRANIČARI: Ne ljutite se, nećemo više! 
 GRGA: Zapamtite to!! Andrija sinko! Kako si? Saberi se! 
 ANDRIJA  (upoznaje ga):  A, vi ste, kume? Tako me je opet glava boljela. 
 MOMCI: Andrija - ne zamjeri! 
 ANDRIJA  (uplašeno):  Zašto viču ti ljudi!? Nemojte tako glasno! Šta će?! 
 GRGA: Ništa, ništa, smiri se samo!  (Momcima)  Dobro, dobro, ostavite ga sada!  (Andriji)  Andrija sinko, hajdemo sada kući. Osloni se na me! 
 ANDRIJA: Ne, ne kući, moram najprije na groblje. Šta bi Joco reko da ja ne dođem?! 
 GRGA: Pa dobro, pođi. Mi ćemo ionako svi preko groblja, pa ćeš onda s nama. Je li?! 
 ANDRIJA: Hoću da, ali ne odmah - već dok Joco bude spavao, al prije ne - ne...!!! 
 GRGA: Ne, ne, prije ne, ali dugo ne smiješ ostati, jer znaš da je Macu strah... 
 ANDRIJA: Da, Macu je strah, i Jocu je strah! Zbogom, Maco, idem, brzo - odmah - čeka pardon - vješala - groblje, da ne čeka dugo... Zbogom!!!... Zbogom...  (Ode.) 
 PRIZOR 3. 
 GRGA, SIMA i KAROLINA 
   
 GRGA: Siromašni moj Andrija - to je velika nesreća - jest, bogami! 
 SIMA  (pruža mu čašu):  Ta ne tugujte, kume, bog vas poživio! 
 GRGA: Imaš pravo - pij, pa idemo!... 
 NEŽA: Gledajte, dolazi neka gospođa! 
 KAROLINA  (dođe):  Dobar dan, ljudi! - Je li tu Grga Kosić?! 
 GRGA: Jest, bogami! A što zapovijedate? 
 KAROLINA: Ah, evo ga! - Grüss Gott, mein lieber Freund! [107]  Kako ste? 
 GRGA: Ah!! - Kako vidite, tužno i žalosno! 
 KAROLINA: A zašto? 
 GRGA: Radi našega Andrije! 
 KAROLINA: Je li još bolestan? 
 GRGA: Jest, boga mi, ali molim izvolite - dobro došli!  (Ponudi joj čašu vina.) 
 KAROLINA: Bog vas poživio! 
 GRGA: Pij, pa idemo! 
 KAROLINA: Nicht wahr, [108]  vi imate konje? 
 GRGA: Jest, bogami, imam! 
 KAROLINA: A hoćete li me voziti? 
 GRGA: Kamo? 
 KAROLINA: U Zagreb! 
 GRGA: Šta?! U Zagreb? Vi nas kanite ostaviti? 
 KAROLINA: Ich komme wieder zurück, [109]  moja je tetka tamo umrla i ostavila mi je zehn Tausend Gulden. [110]  Sad idem u Zagreb po novac, a kad ga primim, položit ću kaucion i udati se! 
 GRGA: Je l' moguće? A za koga ćete se udati? 
 KAROLINA  (sa ponosom):  An Herrn Leutnant Uljević, meinen schönen Adjutanten! [111] 
 GRGA: To ne može biti! 
 KAROLINA: A zašto ne?!... Nu - nu?! 
 GRGA: Oprostite, ali jedan c. i kr. [112]  laćman i vi... 
 KAROLINA: O, moj dragi, wir haben erst jetzt erfahren [113]  da sam ja adelig [114]  - plemenita!! 
 GRGA: Vraga? E, to je nešto drugo, al inače... 
 KAROLINA: Al inače - hoćete li me voziti ili ne? 
 GRGA: Neću! 
 KAROLINA: Šta-a-a?! Vi nećete?! A zašto??!... 
 GRGA: Neću ja, već moji konji, oni će vas voziti da ćete misliti da ste sveti Ilija! Da bog poživi ovu gospođu sa nenazočnim gospodinom laćmanom Uljevićem - kao zaručnike! 
 SVI: Živili!!! 
 KAROLINA: Ich danke herzlichst, [115]  hvala lijepa, aber, kume, ja... ja bih još danas na put...! 
 GRGA: I to možete. Pričekajte samo malo, pa ćemo svi kući, upregnut ću kola u konje, a vi se odvezite u Zagreb, podignite kauciju, položite gospodina laćmana i udajte se za pokojnu tetku. Ali, djeco, sad u kolo - pa onda kući!... 
 SVI: U kolo - u kolo! 
   
 (Svi plešu kolo) 
 PRIZOR 4. 
 PRIJAŠNJI i MACA 
   
 MACA  (slijeva Grgi):  Kume dragi, znate li vi što o Andriji. Strah me je, već je prije podne otišao od kuće, a još se nije vratio. 
 GRGA: Ne boj se, Maco, bio je tu i nagovarao sam ga da pođe s nama, al se nije dao već je pošao na groblje. Mi ćemo sad svi preko groblja, pa ćemo ga povesti. - Ali gledaj, Maco, tko je tu - poznaješ li ti ovu gospoju?! 
 MACA  (Karolini):  O gospojice, to ste vi? Da ste zdravo!  (Rukuju se.) 
 KAROLINA: Grüss Gott, liebe Frau! [116]  Kako ste vi? 
 MACA: Hvala na pitanju!  (Uzdahne)  Žalosno... 
 GRGA: Pij, pa idemo! Čuj, Maco! Umrla je u Zagrebu gospojina tetka, pa joj ostavila centu guldena. Sad ide u Zagreb po novac, pa kad se vrati, udat će se za gospodina laćmana Uljevića. Jest, bogami! 
 MACA  (srdačno):  Ja vam čestitam i želim da budete sretniji od mene! 
 KAROLINA: Ich danke herzlichst! Uzdajte se u boga, on će vam sreću vratiti! 
 GRGA: A sad, djeco, zapjevajte, pa onda kući! 
 SVI: Hajdemo, hajdemo! 
 ZBOR  (pjeva): 
 Ostaj zbogom, djevo mila, 
    Kući sada idemo, 
    Ti mi uvijek vjerna bila, 
    Dok se opet nađemo! 
   
 ZASTOR 
 
 
 SLIKA DRUGA 
 (Groblje. Straga su vrata s ogradom. Na groblju je mnogo križeva. Desno novi grob s natpisom: Joco Bocić.) 
 PRIZOR 5. 
   
 ANDRIJA  (sam i ulazi polagano do Jocinog groba):  Evo me, dragi prijatelju, nisu me htjeli pustiti, ali sam ipak došao. Boli li te još?! O, ne boli! Kad sam ja uza te, ne boli te više. Ali nisam te ja ubio, ne - ne - - htio sam te braniti - jest, braniti...  (Klekne)  Oprosti što te ne obranih - znaš, vikali su - pardon - pak i mene sada boli - jako boli...  (Gleda krst)  Joco Bocić...  (Legne do groba)  Tako - sada te vidim - a glava me više ne boli, al - onda - on - Joco Bocić - - vješala - obrstar - pardon - tamnica - sve to - tišti - i boli - - boli - - boli - - -  (Pruži se do groba.) 
 PRIZOR 6. 
 ANDRIJA i SAVO 
   
 SAVO  (nahrupi naglo, bez daha, umoran je, kleca, bez oružja):  Ne mogu dalje - ne mogu! Nestala mi sva snaga! Tu na groblju, mislim, bit ću siguran u prvi čas... tu hoću da se saberem...  (Stanka; sjedne na grob)  Nadao sam se - mislio sam da ću otetim onim novcem u tuđini naći utočište da dokončam svoj nesretni život, a ono - kako došlo, tako prošlo! -  (Iz daljine pjev)  O domovino moja, tebi se vraćam, ti me opet nosiš, ti - koja nikad goreg stvora nosila nisi! Ostavio sam te s porugom i tebe - koja si me rodila, koja si mi toliko dobra dala. Sad se evo tebi vraća propalica, razbojnik i ubojica!  (Plače, klekne, digne ruke na molitvu, čuvstveno)  O sveti bože! Ti mi vidiš u srce i dušu. Ti mi znadeš boli i kajanje moje - o, smiluj mi se i oprosti! Veliki su grijesi moji, al je veće milosrđe tvoje! Ostao sam eto sam na ovome svijetu... Sve me je napustilo, svi me mrze i svi se odvraćaju od mene.  (Pjev se bliže čuje, muklo)  A sve sam ja to i zaslužio! 
 ANDRIJA (uzdahne.) 
 SAVO  (plašljivo):  Šta je to bilo? Nisam li sam? Ili se mrtvi bude?  (Pogled mu padne na Jocin krst. Plašljivo u po glasa)  Ha! Jao meni! Što vide moje oči?  (Čita)  Joco Bocić... To je moje djelo - moja žrtva! Zar uzdišeš radi mene??! Nazočnost moja - smeta tvome miru i pokoju?! Idem... Oh - idem -  (Pođe.) 
 ANDRIJA  (uzdahne i prene se):  Ah!! Šta je tu?... Ja. - Ja...?? 
 SAVO  (spazi ga):  Ha - tu leži netko...!? 
 ANDRIJA  (digne se, kao iza sna):  Malo mi je laglje - ali još boli! 
 SAVO  (u čudu):  Andrija? Šta on tu radi? 
 ANDRIJA: Zbogom, prijatelju! Sutra ću ti donijeti pardon - pa vješala, onda bježi - znaš! 
 SAVO  (očajno):  Veliki bože! Izgubio je pamet! Moja druga žrtva. Ta zar se je u ovaj čas sve sakupilo da me smrvi, da me uništi?  (Pokrije lice rukama.) 
 ANDRIJA: Idem sada Maci, znaš! Maca plače - znaš? Ali su - znaš?  (Pjev čuje se blizu.) 
 SAVO  (nježno i pođe k njemu):  Čovječe, saberi se - 
 ANDRIJA  (poluglasno):  Psst, psst!! Mene boli - psst! 
 SAVO  (prigušen od suza; primi ga za ruku):  Andrija! Poznaješ li me?! 
 ANDRIJA  (drhti, lagano okrene glavu):  Tko si - ti?! 
 SAVO: Ja sam, Andrija, ja - Savo!... 
 ANDRIJA  (vikne):  Ha - Pusti - vješala!! Ha, ha, ha...  (Padne.) 
 SAVO  (prihvati ga):  Bože! Kako se uplašio, na rukama će mojim izdahnuti - -  (Skoči prema izlazu)  Ovamo!! Ovamo! U pomoć! U pomoć! - - -  (Vrati se Andriji.) 
 PRIZOR 7. 
 PRIJAŠNJI i SVI OSTALI 
   
 SVI  (dotrče):  Šta je?! Šta se tu događa? 
 SAVO: Ovamo - i pomozite! 
 SVI: Ha!! Savo?! 
 MACA  (opazi Savu kod muža, poleti i odrine ga svom snagom):  Otale... prokletniče! -  (Baci se na Andriju)  Andrija!! Andrija!! Pomozite, ako Boga znate! 
 KAROLINA: Um Gottes Willen, nur schnell! [117]   (Bavi se oko Andrije.) 
 GRGA: Zar si opet ovdje, razbojniče? Što si mu učinio? Govori! 
 SAVO  (s klonulom glavom, žalosno):  Ja mu nisam ništa učinio! Tu na groblju htio sam se odmoriti i odlučiti što ću. Kod onoga groba našao sam ga kako spava. Kad se je prenuo, zovnem ga po imenu, a on me prepoznao i srušio se bez svijesti! 
 GRGA: I ništa drugo?! 
 SAVO: Ništa! I evo me sada da platim sve što sam skrivio. Vraćam se da se predam sudu! Oborite me na tle, pa me po zemlji vucite do tamnice, da mi se putem o oštro kamenje razleti ta moja prokletstvom opterećena glava!! 
 GRGA: Savo! Da li ti zbilja misliš tako?! 
 SAVO: Jest! To je moja iskrena želja! 
 ANDRIJA  (osvijestio se):  Maco, ti si tu...  (Ogledava se)  Kaži mi - kako sam dospio na groblje?! 
 KAROLINA: Jetzt nur nicht viel sprechen... [118]  samo mir... mir!! 
 MACA: Umiri se, doznat ćeš sve. O bože, hvala ti! Ti mi ga vraćaš! 
 ANDRIJA: Čini mi se kao da sam snivao grozan san! 
 GRGA: Savo! Mi te nećemo vezati, već ako je istina što si čas prije reko, pođi dobrovoljno s nama i sam se stavi kumpaniji! 
 SAVO: To i hoću... ali da s vama slobodan idem, toga nisam zaslužio! 
 GRGA: Zaslužio si time što si spoznao svoje grijehe i što se kaješ! Pokajniku i sam bog prašta! 
 SAVO  (ide do Andrije, padne pred njim na koljena):  Andrija! Teško uvrijeđeni Andrija! Možeš li mi oprostiti?! 
 ANDRIJA  (pridigne ga):  Nesretniče! Ja ti od sveg srca praštam... 
 SAVO  (Maci):  A možete li mi oprostiti vi kojoj sam nanio toliko jada i toliku tugu?! 
 MACA: Bog mi je opet vratio moga muža...  (Uzdahne)  Ja vam praštam! 
 SAVO  (prema Jocinom grobu):  ... ali onaj...! 
 GRGA: Taj je pri bogu, koji premilostivo svakom prašta! 
 SAVO  (ustane, smireno):  O hvala! Hvala! Sad ću se rado podvrći zasluženoj kazni! 
 GRGA: Budi srčan, Savo! Mislim da neće biti smrtna kazna, jer prijeki je sud ukinut.  (Momcima)  Četiri momka neka ga odvedu do kumpanije! A mi, djeco, radujmo se sreći našeg Andrije i Mace! 
 ZBOR  (pjeva): 
 Uzdaj se u boga, 
    Nemoj duhom klonuti, 
    Ti ćeš svoju kaznu 
    Lako još pregoriti! 
   
 (Za vrijeme pjevanja ode Savo sa četiri momka koji ga prate.) 
   
 GRGA  (pjeva): 
 Ako  s' Graničari  vam dopadnu, 
    Tada želimo nadasve mi, 
    Da i vaše hvale - nas dopadnu, 
    Pa smo sretni - jest, bogami!! 
   
 KAROLINA  (pjeva): 
 Taj sve ima što si želi, 
    Der hat Treue in der Brust, [119] 
    A svi drugi su veseli, 
    Und ich auch - von Heiratslust!! [120] 
   
 ZBOR  (pjeva): 
 Ne smijemo se žaliti 
    Na sudbinu nikako, 
    Treba boga hvaliti 
    Da je svima pomogo!! [121] 
   
 ZASTOR 
 
 
 Rječnik 
 aber  (njem.) - ali;  aber nein  (njem.) - ali ne 
 adelig  (njem.) - plemenit, plemićkoga roda 
 adjutant  (lat.) - oficir službeno dodijeljen kao pomoćnik komandantu ili štabu 
 banda  (tal.) - vojna muzika 
 čardak  (tur.) - stražarnica 
 čest  (stsl.) - čast 
 dumpfig  (njem.) - pljesniv 
 fi donc  (franc.) - fuj! 
 frajla  (njem.) - gospođica 
 furišic  (njem.-franc.  Fourier-schütz ) - oficirski poslužnik, posilni 
 graničar  - krajišnik (osobito u krajevima gdje se umjesto Krajina govorilo Granica) 
 gulden  (njem.) - vrsta novca, forinta 
 hautgout  (franc.) - profinjen ukus, izvanredna poslastica 
 Heuboden  (njem.) - sjenik 
 kapral  - niži podoficirski čin u austrijskoj vojsci 
 kapural  - v.  kapral 
 kaucion  (njem.) - kaucija, jamčevina (u Austriji propis po kojem je djevojka, ako se htjela udati za oficira, morala određenom svotom novaca jamčiti da u braku neće biti financijskih poteškoća 
 kostura  - sklopljivi seljački nožić s drvenim koricama, škljoca 
 kumpanija  (njem.) - četa, satnija 
 Kutscher  (njem.) - kočijaš 
 lahovati  (njem.  lachen ) - smijati se 
 lajčman  - poručnik (odn. potporučnik) (također i lajtman; v.  leutnant ) 
 leutnant  (njem.) (pot)poručnik, najniži oficirski čin u nekim vojskama 
 lunta  (njem.) - puška, "fitiljača" 
 ljesa  - drvena velika vrata u plotu 
 nichts  (njem.) - ne; ništa 
 oberstar  (njem.  Oberst ) - pukovnik 
 parapli  - kišobran 
 pardon  (franc.) - pomilovanje 
 patrolac  - vojnik u patroli 
 patroldžija  - vođa patrole 
 petljariti  - prosjačiti, moljakati 
 priča  (njem.  Pritsche ) - drvena klupa za spavanje 
 profoz  (tal.  profosso ) - tamničar, nadzornik vojnog zatvora 
 proštenje  - crkveni god, proslava sveca kome je posvećena neka crkva 
 Putifarka  - tip žene zavodnice (iz Biblije) 
 regimenta  (franc.) - pukovnija, vojna jedinica; u doba Vojne krajine i teritorijalna jedinica s pukovnikom (oberstarom) na čelu 
 stražmeštar  - podoficirski čin, narednik 
 Stubenmädchen  (njem.) - sobarica 
 škornicla  (tal.)- štanicla, papirna vrećica 
 štop  - štab 
 unartig  (njem.) - nepristojno 
 unschuldig  (njem.) - nevin 
 veliki bubanj  - u Vojnoj krajini znak kojim se vojnici pozivaju na zbor 
 vorwärts  (njem.) - naprijed 
 Zimmer  (njem.) - soba 
 
 
 Bilješka o autoru 
 Josip Freudenreich 
 (Nova Gradiška, 6. 10. 1827. - Zagreb, 27. 4. 1881.) 
   
 Josip Freudenreich jedan je od utemeljitelja kazališta na hrvatskom jeziku u 19. stoljeću. Svestrana osoba i miljenik publike, bio je dramski pisac, popularni glumac sa nizom zapaženih uloga, redatelj, koreograf, prevoditelj, kazališni poduzetnik i pedagog. Dramom  Graničari  (1857) utemeljio je pučki igrokaz, izuzetno popularni dramski žanr smješten u sadašnjost, najčešće u ruralnu sredinu, s miješanjem tragičnog i komičnog, te s glazbom i plesom. To se djelo najduže zadržalo na repertoaru hrvatskih kazališta i do danas je ostalo jedno od najizvođenijih. 
   
 Učio je poplunarski te izučio knjigoveški obrt. Od 1845. godine, nastavljajući dugu obiteljsku tradiciju, član je hrvatskih i njemačkih putujućih glumačkih družina s kojima nastupa u Hrvatskoj (Zagreb, Karlovac, Varaždin, Petrinja i dr.) i inozemstvu (Ptuj, Temišvar, Beč i Lavov). Od 1860. godine, kada postaje stalni član zagrebačkog kazališta, djeluje u gotovo svim kazališnim strukama: kao prvi glumac, dramski i operni redatelj, koreograf, prevoditelj, pedagog i pisac, u mnogima kao pionir. Jedan je od ključnih utemeljitelja zagrebačkog kazališnog ansambla, bez formalnog obrazovanja, ali s velikim scenskim iskustvom. Godine 1864. postao je ravnatelj zagrebačkog kazališta. Nakon njega, brojni Freudenreichi kroz desetljeća koja slijede obilježili su kazališni život u Hrvatskoj. Među njima se ističe sin Dragutin Freudenreich (1862-1937), glumac. 
 Po povratku iz Temišvara (1856) zagrebačkoj kazališnoj upravi nudi niz prijevoda dramskih tekstova s njemačkog. Godine 1857. godine na scenu zagrebačkog kazališta postavlja  Graničare , koji će se na repertoaru kontinuirano zadržati sve do 1940. godine. Riječ je o djelu kojim je Freudenreich u hrvatsku dramatiku uveo pučki igrokaz, ali i naznačio model žanra kojeg ogledne primjerke nalazimo u djelima bečkih pučkih komediografa 19. stoljeća (F. Kaisera i J. N. Nestroya). Smještenost u sadašnjost, te provincijsku ili ruralnu sredinu, miješanje tragičkog i humorističnog, sceničnost, glazbovanje i ples, kao i upućenost na široku publiku neke su od žanrovski značajki pučkog igrokaza. 
 Godine 1868. napisao je i na scenu postavio "čarobnu glumu"  Crnu kraljicu , žanrovski jedinstveno djelo u hrvatskoj književnosti, s pripadnim jednočinim fantastičnim prologom  Prokletstvo na Medvedgradu . Ostala Freudenreichova dramska djela, odnosno, "izvorna slike iz života"  Mađari u Hrvatskoj  izvedenu 1861. godine te "izvorna gluma iz života"  Udmanić ili Zlo rodi zlo  s predigrom  Propala obitelj  tiskana 1873, a izvedena 1877. godine, nisu ponovila uspjeh  Graničara  i  Crne kraljice . Brojna Freudenreichovova djela, koja je kritika, kao i književnopovijesna znanost negativno vrednovala, igrana u kazalištu na Markovom trgu danas su poznata samo po imenu ( Dramatični roketi ili Pilule za smijeh, Vjetrenjača na Volovcu ili Način kako je moći stare babe pomladiti, Faust i njegova paklena ljekarna  i dr.). 
   
 * * * 
   
 Jedan od utemeljitelja kazališta na hrvatskom jeziku u 19. stoljeću, Josip Freudenreich, danas je kao pisac najpoznatiji po drami  Graničari , prvom hrvatskom pučkom igrokazu, izuzetno popularnom dramskom žanru smještenom u sadašnjost, najčešće u ruralnu sredinu, s miješanjem tragičnog i komičnog, te s glazbom i plesom. Pučki igrokaz - a ponajviše upravo  Graničari  - privukao je kazalištu brojniju publiku i obilježio kazališni život kraja 19. stoljeća. 
 Uzor Freidenreichu su prije svega bečki pučki komediografi poput F. Kaisera i J. N. Nestroya, ali se osjeća i posredni utjecaj talijanske komedije  dell'arte . Komika  Graničara  je jednostavna, narodska, uz naznaku društvene kritike (Karolina), a radnja melodramatska uza stalne promijene osjećaja. 
 Graničari  su praizvedeni 1857. godine u zagrebačkom kazalištu, ulogu Karoline tumačila je Karolina Norweg, bečanka, Freudenreichova supruga, prva hrvatska subreta, operetna pjevačica i komičarka. Djelo se najduže zadržalo na repertoaru hrvatskih kazališta i do danas je ostalo jedno od najizvođenijih. 
   
 
   
 Tekst prema: 
 
 Josip Freudenreich:  Graničari , u:  Pučki igrokazi XIX. stoljeća , prir. Nikola Batušić, Pet stoljeća hrvatske književnosti knj. 36, Matica hrvatska - Zora, Zagreb, 1973, str. 55-113. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Josipa Freudenreicha su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-248-0 
 © 2013. Bulaja naklada d.o.o. 
 
 
 Bilješke 
 
 [1]   so ein Reisen  (njem.) - takvo putovanje 
 
 
 [2]   welches Mädel  (njem.) - koja djevojka 
 
 
 [3]   bin ich jetzt  (njem.) - sam ja sada 
 
 
 [4]   ein Leiterwagen  (njem.) - seljačka kola (s ljestvicama po stranama) 
 
 
 [5]   wo ich (jako) mich genier(e)  (njem.) - a ja sam jako stidljiva 
 
 
 [6]   bald... ein Grenzer  (njem.) - čas... jedan graničar 
 
 
 [7]   nobl ,   sch ö nes   Fr ä ulein  (njem.) - otmjena, lijepa gospođica 
 
 
 [8]   voller   čest  (njem.-crkv. slav.) - puna časti 
 
 
 [9]   muss die Hauptstadt  (njem.) - mora glavni grad 
 
 
 [10]   in ein solches Nest  (njem.) - u jedno takvo gnijezdo (tj. zabitno mjesto) 
 
 
 [11]   viel erleben  (njem.) - mnogo (toga) doživjeti 
 
 
 [12]   in der Grenz vergess' ich nie  (njem.) - u Granici nikad neću zaboraviti 
 
 
 [13]   Ach, das ist schrecklich  (njem.) - Ah, to je strašno 
 
 
 [14]   in meinem ganzen Leben  (njem.) - u mome čitavom životu 
 
 
 [15]   so ein Regen  (njem.) - takva kiša! 
 
 
 [16]   so ein wildes Gesicht  (njem.) - takvo neko divlje lice 
 
 
 [17]   schaut mich an und lacht  (njem.) - pogleda me i smije se 
 
 
 [18]   ins Gesicht lahovati  (njem.) - u lice se smijati 
 
 
 [19]   unartig  (njem.) - nepristojno 
 
 
 [20]   Entschädigt mich nicht der schöne Stabsort  (njem.) - Ako mi ne pruži zadovoljštinu lijepo štapsko mjesto... 
 
 
 [21]   dann gehen wir wieder  (njem.) - onda se vraćamo 
 
 
 [22]   Herr Wirt  (njem.) - gospodine krčmaru 
 
 
 [23]   das ist doch schrecklich  (njem.) - ta to je strašno 
 
 
 [24]   Zimmer  (njem.) - soba 
 
 
 [25]   vorwärts  (njem.) - naprijed 
 
 
 [26]   ein Bett  (njem.) - jedan krevet 
 
 
 [27]   Das ist schrecklich  (njem.) - To je strašno 
 
 
 [28]   Heuboden  (njem.) - sjenik 
 
 
 [29]   das ist doch schrecklich   (njem.) -  ta to je strašno 
 
 
 [30]   Stubenmädchen  (njem.) - sobarica 
 
 
 [31]   Herrschaft  (njem.) - gospodstvo, gospodari 
 
 
 [32]   und weil die ( kočija ) zu klein war  (njem.) - i budući da je kočija bila premalena 
 
 
 [33]   Extrapost... Leiterwagen  (njem.) - pošta za osobni promet... seljačka kola 
 
 
 [34]   auf französisch  (njem.) - na francuskom 
 
 
 [35]   Aber wie wird es dann sein?  (njem.) - Ali kako će to onda biti? 
 
 
 [36]   Schön! Wie galant!  (njem.-franc.) - Lijepo! Kako susretljivo! 
 
 
 [37]   Regiments - Komando  (franc.-njem.) - zapovjedništvo pukovnije, komanda puka 
 
 
 [38]   das ist Schade  (njem.) - to je šteta! 
 
 
 [39]   veliki bubanj  - u Vojnoj krajini znak kojim se vojnici - krajišnici pozivaju na zbor 
 
 
 [40]   noch etwas  (njem.) - još nešto 
 
 
 [41]   fi donc  (franc.) - fuj! 
 
 
 [42]   sonst nichts  (njem.) - inače ništa? 
 
 
 [43]   schön  (njem.) - lijepo 
 
 
 [44]   das macht nichts  (njem.) - nije važno 
 
 
 [45]   Das ist schrecklich  (njem.) - To je strašno 
 
 
 [46]   endlich  (njem.) - napokon, konačno! 
 
 
 [47]   geben Sie her  (njem.) - dajte ovamo 
 
 
 [48]   Nein... wie dieser Hut aussieht!  (njem.) - Ne... kako taj šešir izgleda! 
 
 
 [49]   ich will schlafen  (njem.) - ja želim spavati 
 
 
 [50]   aber nein  (njem.) - ali ne 
 
 
 [51]   meine Sachen  (njem.) - moje stvari 
 
 
 [52]   Kutscher  (njem.) - kočijaš 
 
 
 [53]   Gute Nacht  (njem.) - Laku noć! 
 
 
 [54]   So, liebes Fräulein  (njem.) - Tako, draga gospođice! 
 
 
 [55]   zur Frau Mama  (njem.) - do gospođe majke 
 
 
 [56]   aber  (njem.) - ali 
 
 
 [57]   dumpfig  (njem.) - pljesniv 
 
 
 [58]   Papa je in der Kanzlei  (njem.-hrv.) - Tata je u uredu 
 
 
 [59]   und diese schöne Aussicht  (njem.) - i taj lijepi vidik 
 
 
 [60]   Ach, mein Reisegefährte... ist auch dabei  (njem.) - Ah, moj suputnik... je također ovdje 
 
 
 [61]   Ergebene Dienerin  (njem.) - odana službenica 
 
 
 [62]   Ach, ist das ein lieber Schatz  (njem.) - Ah, kako je to dražestan stvor 
 
 
 [63]   Ach, keinen Augenblick  (njem.) - Ah, ni jednog trenutka 
 
 
 [64]   Gehen wir zur Mama  (njem.) - Hajdemo k mami 
 
 
 [65]   Was sehe ich  (njem.) - Što vidim? 
 
 
 [66]   Genieren Sie sich nicht  (njem.) - ne ustručavajte se 
 
 
 [67]   Aber sagen Sie mir  (njem.) - Ali recite mi 
 
 
 [68]   ein Unglück  (njem.) - nesreća 
 
 
 [69]   Oh, das ist schrecklich  (njem.) - Oh, to je strašno 
 
 
 [70]   Aber das macht nichts  (njem.) - Ali nije važno 
 
 
 [71]   Aber das ist nur so gemacht  (njem.) - Ali to je samo tako načinjeno 
 
 
 [72]   Sehen Sie, so  (njem.) - Vidite, ovako! 
 
 
 [73]   Also was ist 's?  (njem.) - Dakle što je? 
 
 
 [74]   O das ist schrecklich  (njem.) - O to je strašno 
 
 
 [75]   Ja, es tut mir sehr leid  (njem.) - Da, meni je vrlo žao 
 
 
 [76]   A la bonne heure,   das   ist   etwas   anderes  (franc.-njem.) - U dobar čas, to je nešto drugo 
 
 
 [77]   Ich gehe gleich  (njem.) - Idem odmah 
 
 
 [78]   Ach ,   das   ist   Nichts ,   da   muss   geholfen   werden  (njem.) - Ah, to nije ništa, tu se mora pomoći 
 
 
 [79]   unschuldig  (njem.) - nevin 
 
 
 [80]   Wenn ich nur mit meinem Lieutenant besser bekannt wäre  (njem.) - Kad bih se samo sa svojim potporučnikom bolje poznavala 
 
 
 [81]   Nu warten Sie nur  (njem.) - no čekajte samo 
 
 
 [82]   die gnädige Frau  (njem.) - milostiva gospođa 
 
 
 [83]   Ach, das ist schrecklich  (njem.) - Ah, to je strašno 
 
 
 [84]   O du armes, armes Weib  (njem.) - O ti jadna, jadna ženo! 
 
 
 [85]   erst vierundzwanzig Stunden hier  (njem.) - istom dvadeset i četiri sata ovdje... 
 
 
 [86]   so eine schreckliche Szene  (njem.) - takav strašan prizor 
 
 
 [87]   Zu dienen  (njem.) - Na službu! 
 
 
 [88]   Mit was kann ich dienen?  (njem.) - Čime mogu uslužiti? 
 
 
 [89]   Er wird also pardoniert?  (njem.) - Bit će dakle pomilovan? 
 
 
 [90]   zu was  (njem.) - zašto, čemu 
 
 
 [91]   Ah, das ist schrecklich  (njem.) - Ah, to je strašno 
 
 
 [92]   O ich Arme - jetzt habe ich mich schon so gefreut  (njem.) - O jadna ja, već sam se tako obradovala 
 
 
 [93]   Sie sind schlimm  (njem.) - Vi ste zločesti 
 
 
 [94]   Ach, gehen Sie!  (njem.) - Ah, idite! 
 
 
 [95]   Wissen Sie was  (njem.) - Znate li što? 
 
 
 [96]   Also wirklich keine Hoffnung?  (njem.) - Dakle zaista nikakve nade? 
 
 
 [97]   O mein Gott  (njem.) - O moj bože 
 
 
 [98]   Also hieher  (njem.) - Dakle ovdje 
 
 
 [99]   Nicht zufrieden?  (njem.) - Niste zadovoljni? 
 
 
 [100]   So sind die Männer   (njem.) - Takvi su muškarci 
 
 
 [101]   natürlich, warum sind sie Männer   (njem.) - prirodno, zašto su muškarci 
 
 
 [102]   Einen   kleinen   Sprung   macht   jeder   -   Das   ist   ihm   nur   ein   Hautgout  (njem. i franc.) - Maleni skok (u stranu, tj. kratku ljubavnu pustolovinu) učini svaki - to mu je samo izvanredna poslastica 
 
 
 [103]   Denn darum sind sie ja die Männer  (njem.) - ta zato su muškarci 
 
 
 [104]   Gehn von einer zu den andern - Geben keiner eine Ruh  (njem.) - Idu od jedne do druge - Nikojoj ne daju mira 
 
 
 [105]   Die   Geliebte   ruft   dann   herzlich   -   Kann   nicht   schaden ,   frisch   nur   zu  (njem.) - Ljubavnica tada vapi iz dubine duše (u pomoć) - Ne može (joj) škoditi, samo što brže (ovamo)... 
 
 
 [106]   Und wir treiben sie zu Paaren - Mit Pantoffel oder Schuh  (njem.) - I mi ih tada upokorimo - Papučom ili cipelom 
 
 
 [107]   Grüss Gott, mein lieber Freund  (njem.) - Bog ti pomogao, moj dragi prijatelju! 
 
 
 [108]   nicht wahr?  (njem.) - zar ne? 
 
 
 [109]   Ich komme wieder zurück  (njem.) - Vratit ću se 
 
 
 [110]   zehn Tausend Gulden  (njem.) - deset tisuća forinti 
 
 
 [111]   An   Herrn   Lieutenant   Uljevi ć,   meinen   schönen   Adjutanten  (njem.) - Za gospodina poručnika Uljevića, moga lijepog adjutanta 
 
 
 [112]   c. i kr.  - carski i kraljevski 
 
 
 [113]   wir haben jetzt erfahren  (njem.) - sada smo saznali 
 
 
 [114]   adelig  (njem.) - plemenit, plemićkoga roda 
 
 
 [115]   Ich danke herzlichst  (njem.) - Zahvaljujem od svega srca 
 
 
 [116]   Grüss Gott, liebe Frau!  (njem.) - Bog Vam pomogao, draga gospođo! 
 
 
 [117]   Um Gottes Willen, nur schnell  (njem.) - Zaboga, samo brzo! 
 
 
 [118]   Jetzt nur nicht viel sprechen  (njem.) - Sada samo ne mnogo govoriti 
 
 
 [119]   Der hat Treue in der Brust  (njem.) - taj ima vjernosti u srcu 
 
 
 [120]   Und ich auch - von Heiratslust  (njem.) pa i ja - od radosti što se udajem 
 
 
 [121]  Izvorni tekst u prvom izdanju 1857, donosi samo slijedeće zaključne stihove: 
   
 Blagi otče na nebesi' 
      Od napasti sačuvaj nas, 
      Kad nam prijete zloće grijesi, 
      I pod nama zijeva jaz: 
      Daj nam jakost da nemilu 
      Nadvladamo pakla silu! 
   
 U tekstu uključene četiri kitice nalaze se, međutim, u arhivskim dokumentima, i kao autorska verzija ušle su u gotovo sve scenske realizacije  Graničara. 
 
 
 