
 
 Pjesni ljuvene 
 
    Derviš 
   
 Stijepo Đurđević 
 
 
 Sadržaj 
   
 PJESNI LJUVENE 
 LIJEPE VILE I GIZDAVE 
 LJUVENO UŽIVANJE 
   
 DERVIŠ 
   
 Rječnik 
 Bilješka o autoru 
 Impressum 
 
 
 PJESNI LJUVENE 
 LIJEPE VILE I GIZDAVE 
   
   
    Lijepe vile i gizdave, 
    koje slatke moje pjesni, 
    kijem se dike vaše slave 
    pripijevate u ljuvezni, 
       ako u kojoj nahodi se 
    koja iskra od milosti, 
    k mojoj vili obrati se 
    i k zamjernoj nje ljeposti, 
       ter joj klikni prem ljuveno 
    u medeni glas i mili, 
    jeda srce nje kameno 
    na mê vaje daj procvili. 
       Rec' joj: kruno svih gospoja, 
    sa česa je da si lijepa, 
    ako ljepos rajska tvoja 
    tvomu dragu srce cijepa? 
       Za drugo te milu tako 
    pomna narav ne satvori, 
    neg' veselje da si svako 
    vernom tvomu ki te dvori. 
       Lava stvori i medvjeda, 
    da su prijeci, da su vrli, 
    a tva ljepos da 'e od meda 
    i da blago draga grli. 
       Toj pitaju i dostoje 
    slatke pjesni tej njegove, 
    kijem proslavi ime tvoje 
    da po svemu svijetu slove. 
       Za njegove uzdar vire 
    toj se prosi i podoba, 
    ne, jaoh, s zlobe da umire 
    u mlađahna svoja doba. 
       Ma pjesance sad se dijeli 
    k družbi lijepoj lijepih vila, 
    s kijem provodi vijek veseli 
    ma razbluda slatka i mila. 
       Nu ako t' se doć dopusti 
    po koj sreći k moj gospođi, 
    sve ine ostavi, sve ine pusti, 
    a k njoj samoj hrleć pođi. 
 LJUVENO UŽIVANJE 
   
    Ljubav blaga mene stavi 
    među rajske dvije vile 
    od kojijeh se u naravi 
    nijesu ljepše vik vidile. 
       Jedna i druga mene smami, 
    jedna i druga meni omili: 
    jedna zlatnim svojijem prami 
    druga kroz svoj pogled mili. 
       A objema zapiso sam 
    ma mlađahna davna lita, 
    jednu i drugu uzeo sam 
    za sve dobro segaj svita. 
       Kojoj će se dat sred krila 
    mê srdašce zatravljeno, 
    ako ne mož' u dva dila 
    bit objema razdijeljeno? 
       Tebi, slatki moj pokoju, 
    darivam se, tebe hoću, 
    nu što velim, mû gospoju 
    tebe lijepu puštit neću. 
       Ah! prije se oči moje 
    vječnijem mrakom satvorile 
    negli drugu, ma gospoje, 
    izvan tebe obljubile. 
       Ti si slatka ma razbluda, 
    u tebi su sve radosti, 
    u tebi je sva ponuda 
    zanesene mê mladosti. 
       A što velim uteć li ću 
    ja od tebe, dušo mila? 
    ne, ne vijeku, još k tebi ću, 
    sred tvoga ću draga krila. 
       Srećne ti bih i blažene 
    provodio dni čestite, 
    da objedvije vi ljubjene 
    mene mlada zagrlite. 
       A pridraga vedra noći 
    bjelja od vedra jasna dana, 
    kad ćeš prije k meni doći 
    noći draga i sunčana. 
 
 
 DERVIŠ 
 Ja sam Dedo ašik derviš 
    ki ti izranjen padam prid dvor; 
    izid', džanum, da me vidiš 
    i da čuješ moj razgovor - 
    je li sladak, a, što veliš? - 
    ja sam Dedo smamljen derviš! 
   
 Od repate ljepša s' zvizde 
    i od sunca i od zore, 
    punija si dike i gizde 
    negli čičak posred gore, 
    a sva u licu ružom captiš - 
    ja sam Dedo smamljen derviš! 
   
 Pobjelja si nego gruda 
    prem ožeta mlijeka vlaška, 
    ali vajmeh gnjeva i huda 
    moje od mene srce baška 
    bez milosti svakčaš držiš - 
    uvrijeđen sam Dedo derviš! 
   
 A ja tebe hoću bolje 
    negli život moj umrli, 
    nu đuzeluk tvoj me kolje 
    i veomi jadno prli, 
    čim se ništa ti ne boliš - 
    zlovoljan sam Dedo derviš! 
   
 Nećeš da me hič požališ, 
    a ja za te ginem rado; 
    što se tužnim Dedom šališ, 
    slatka moja haramzado, 
    ka ljepotom mnogom sloviš? 
    ja sam Dedo jadni derviš! 
   
 Od pilava draža s' meni 
    i od masla i od meda, 
    ali pogled tvoj ljuveni 
    smrtno bode tužna Deda, 
    kad ga oholo k njem' obratiš - 
    žalostan sam Deda derviš! 
   
 Ti si rajski melek lijepi 
    koji sletje zgara s nebi, 
    ki me opoji i zaslijepi, 
    da već ne znam ništa o sebi 
    er mi u srcu sveđ ti sjediš - 
    zanesen sam Dedo derviš! 
   
 Kad te bludno ja poželim, 
    vas se tada stvorim ledom, 
    ali se opet obeselim 
    tvojijem slatkijem kad pogledom 
    pečaona me oporaviš - 
    ja sam Dedo trudan derviš! 
   
 Tužne t' oči gledat žele - 
    ti se kriješ sveđ bježeći; 
    molju ti se, ćeremejle, 
    nu se Deda ne odmeći, 
    er hoće adet da ga grliš - 
    ja sam Dedo bijedan derviš! 
   
 Nu od mene ti ne bježi, 
    ljubav er te, moja lijepa, 
    u mom srcu zabilježi 
    zlatnom strijelom kom ga cijepa 
    kojom džiger sveđ moj raniš - 
    ustrijeljen sam Dedo derviš! 
   
 Prigrli me mila i blaga, 
    pomiluj me radi boga, 
    o gizdava, o pridraga 
    haramijo srca moga, 
    ka mi dušu jošter grabiš - 
    ja sam Dedo sužan derviš! 
   
 Hamajliju već ću nosit, 
    kôm ću tebe moć usilit, 
    kad ti ljubav dođem prosit, 
    neka mi se budeš smilit, 
    ako mi se kad ne smiliš - 
    ja sam Dedo mučan derviš! 
   
 To li me se, dušo, odmećeš 
    er me vidiš sveđ krvava, 
    ali u meni nu vidjet ćeš 
    veću snagu neg u lava, 
    k tebi ako me ti pripustiš - 
    jakostan sam Dedo derviš! 
   
 Pripusti me, neć' se kajat, 
    er ćeš vidjet ke sam moći, 
    maskareći er pristajat 
    neću u dne ni u noći 
    šujle-bujle da se čudiš - 
    tamašan sam Dedo derviš! 
   
 Zbabljen, zgrbljen nu ako sam 
    ne imam vele ja godišta 
    moju mlados poharo sam 
    ne hajući za me ništa, 
    pokli hoć' me da pogubiš - 
    ja sam Dedo sharan derviš! 
   
 Ljubi ako me svaka vila, 
    er obično imam lice, 
    i ako me sveđ ljubila 
    đuzel Mare od Cernice, 
    zacijeć česa na me mrziš? - 
    ja sam Dedo gizdav derviš! 
   
 Nijesam čoban ni kopile, 
    jok, ja nijesam kiridžija, - 
    od kadune ja sam vile 
    s kôm me rodi čelebija; 
    da čemu me već ne grliš? - 
    plemenit sam Dedo derviš! 
   
 Ja kader sam učiniti, 
    ako mi se ne izgnijevaš, 
    za najljepšu na svem sviti 
    pod čengije da se pjevaš 
    i beitim da se slaviš - 
    razuman sam Dedo derviš! 
   
 To li neć' me pomilovat 
    er sam Dedo siromaše, 
    vala ću ti dar darovat 
    ki podoban jes za paše, 
    ako ti ga milo primiš - 
    milostiv sam Dedo derviš! 
   
 Sve što imam na sem sviti, 
    mê tekije lijepu zgradu 
    ja ću tebi pokloniti 
    i oko nje svu livadu, 
    tvoj teferič da tuj staviš - 
    dobrostiv sam Dedo derviš! 
   
 I to ako tebi dosta, 
    mâ jabuko zlatna, nije, 
    dat ću t' kožu kaplan-posta 
    kôm se rese sve delije, 
    da njom pendžer tvoj uresiš - 
    blagodar sam Dedo derviš. 
   
 Tikvica ti na dar ova 
    majstorije puna svake, 
    ku mi hodža moj darova - 
    još na bradi ne imah dlake, 
    neg bih oglan đuzel goliš - 
    ljubežljiv sam Dedo derviš! 
   
 Još kašiku imam i štap - 
    i toj ti ću darovati! 
    benum džanum čin'mo hesap; 
    mogu li ti što već dati? 
    neg ako ćeš i moj kaiš! - 
    praznoruk sam Dedo derviš! 
   
 Ali ašik Dedo daje 
    zain oldi sej darove, 
    za nje er ljepos tva ne haje 
    nit će da se meni ozove, 
    neg na plač moj gluha stojiš - 
    uhiljen sam Dedo derviš! 
   
 Đel na čardak, đel, đel, brače, 
    tvoj te Dedo gledat želi, 
    ter veoma grozno plače 
    i smiljeno tebi veli: 
    ukaž' mi se da me utješiš - 
    ja sam Dedo plačan derviš! 
   
 Ma bojnice, čik mejdane, 
    đure šelum, slatko dosti, 
    ter uzmnažaj moje rane 
    bijući me u radosti 
    kad poda se mene skupiš - 
    zatočnik sam Dedo derviš! 
   
 Eto uhiljen ja se skitam 
    i ucviljen ja se tučem, 
    prid dvorom ti ter mahnitam, 
    skačem, plačem i jaučem 
    vikajući: što me moriš? - 
    umoren sam Dedo derviš! 
   
 Mnokrat uzmem britvu u ruku 
    ter izrežem vas sam sebe; 
    baka beri, koju muku 
    ja podnosim cića tebe, 
    a ti za me hič ne mariš! - 
    izranjen sam Dedo derviš! 
   
 Jarali oldum sa svih strana 
    po mom tijelu pritužnomu, 
    nu veći je broj od rana 
    u bolesnu srcu momu, 
    a ti neć' me da ozdraviš - 
    ja sam Dedo bolan derviš! 
   
 Najprije me gnjevom shara 
    a pak moga cić poraza 
    od milosti tve bir para 
    jadovnu mi ne ukaza, 
    neg me umorit svak čas želiš - 
    poražen sam Dedo derviš! 
   
 Nemoj, nemoj, dušo draga, 
    ulmiš Deda tvoga roba 
    da kon tvoga nađu praga, 
    da te ne bi našla globa; 
    nemoj s mene da se okriviš - 
    pravoduh sam Dedo derviš! 
   
 Zač u krvi vas podušen 
    kad se smrtno ja izrežem, 
    u pokrovcu ter poružen 
    hukajuć ti prid dvor ležem 
    i zavikam "medet" do triš - 
    poružen sam Dedo derviš! 
   
 Sve za milos tada mome, 
    u gorku me videć vaju, 
    proplaču se nada mnome 
    i paka me upitaju: 
    "čemu taj plač, Dedo, tužiš?" 
    ja sam Dedo nebog derviš! 
   
 Odgovorim roneć suze: 
    eto Dedo veće gine, 
    eto ahar za stan uze 
    a čul oštri za haljine, 
    dočim ga u greb ti zatvoriš - 
    poginuo sam Dedo derviš! 
   
 Ne, zvjerenja od nijednoga 
    neg ti malo kurban tvorim 
    od pečena srca moga 
    ki u plamenu svakčas gorim, 
    er pogledom sveđ me prliš - 
    izgorjen sam Dedo derviš! 
   
 Pod čengiju beit tužan 
    kliknem mnokrat: i dost! i dost! 
    - vapijući - tvoj sam sužan, 
    begenišem tvoju lipost, 
    kom sveđ rane moje noviš - 
    ja sam Dedo tužan derviš! 
   
 Alahise verse, nemoj 
    na željenje me skončano 
    prilagati već nepokoj, 
    o gizdava ma sultano! 
    vrijeme je da tvoj gnjev utažiš - 
    pogubljen sam Dedo derviš! 
   
 Svaka rados benden điti 
    ter mi slatke nijesu slasti, 
    er sveđ imam na pameti 
    gorkos od tve oholasti; 
    benum rahum, što se oholiš? - 
    čemeran sam Dedo derviš! 
   
 Ako cvilih sveđer tužno 
    i me zaman srce uzdisa, 
    tva nemilos ako ružno 
    vas moj život izbastisa, 
    čemu i duh još mi globiš? - 
    ja sam Dedo skončan derviš! 
   
 Ele svakoj môj požudi 
    činiš jasak bez milosti, 
    tijem ramazan činim hudi 
    vajmeh svake od radosti 
    neg ti što me jadom pojiš - 
    otrovan sam Dedo derviš! 
   
 Srce mi se još razglaba 
    od ljuvene gorke bijede; 
    Dedo hljeba ni ćebaba 
    nelagodan već ne jede, 
    a ti se zlom mojijem gojiš - 
    ja sam Dedo lačan derviš! 
   
 Na mehćemi nit se štuje, 
    ni već Dedo čorbe kuša, 
    ni se igra ni raduje, 
    neg se u prsi stijenom lupa, 
    jeda mu se ti umoliš - 
    pogrđen sam Dedo derviš! 
   
 Plačan Dedo već ne ruča 
    niti veće kafu srka, 
    neg gologlav, bez papuča 
    po najvećem snijegu trka 
    cić plamena kim ga goriš - 
    urušen sam Dedo derviš! 
   
 Samo pijem i noć i dan 
    ljuti šerbet mojih suza, 
    er se ćutim jaoh probadan 
    od ljuvenih tvih mamuza, 
    kim nada mnom ti gospodiš - 
    izboden sam Dedo derviš! 
   
 Ja bih htio, moja draga, 
    cić ljubavi tve jedine 
    da mi 'e čaša tva pašmaga 
    kôm bih činio tebi aškine, 
    da me ovako ne žalostiš - 
    žalostan sam Dedo derviš! 
   
 Nu ako mi ć' obećati 
    k tebi da me ć' ti prigrlit, 
    za te ću se đaur zvati, 
    za te rezat, za te prlit, 
    tač ako me obeseliš - 
    nesretan sam Dedo derviš! 
   
 Hain se učinih Muhamedu 
    rad ljeposti smjerne tvoje, 
    a ti nećeš bijednu Dedu 
    da se smiliš vijek, gospoje, - 
    zač mi ovi zulum činiš? 
    ja sam Dedo gnjevan derviš! 
   
 Ćafir dušman sad mi jesi 
    pokli bi mi vas trud zaman, 
    koji meni, bre kalpesi, 
    neharnostim plati taman! 
    već je Dedo benden đitmiš - 
    jedovit sam Dedo derviš! 
   
 Proklet svaki čovjek da je 
    ki se u žensku glavu uzda 
    kâ za ljubav hič ne haje; 
    zato, Dedo, volju obuzda' 
    dokle bolje ti promisliš - 
    slobodan sam Dedo derviš! 
   
 Već za tebe ne uzdišem, 
    dušu mi si ogriješila, 
    veće te se kurtališem, 
    bre, veće mi nijesi mila; 
    idem na te dozvat teptiš - 
    rasrčen sam Dedo derviš! 
 
 
 Rječnik 
   
 adet  (tur.) - običaj 
 ahar  (tur.) - konjušnica 
 alahise verse  - za ljubav božju 
 ašik  (tur.) - zaljubljen 
 aškin  (tur.) - zdravica 
 baka beri  (tur.) - gledaj sada, gle sada 
 baška  (tur.) - odvojeno, napose 
 benden đitmiš  (tur.) - propao je 
 begenisati  (tur.) - hvaliti, isticati 
 beit  (tur.) - stih, pjesma 
 benum  (tur.) - moj(a) 
 benum rahum  (tur.) - moja dušo 
 bir para  (tur.) - jedna para, malo 
 bojnica  - ratnica 
 brače  - vok. sg. od  bratac 
 bre  - uzvik: čuj, ej, zaista 
 Cernica  - mjesto u Hercegovini 
 cić  - radi, zbog 
 čelebija  (tur.) - gospodin 
 čengija  (tur.) - harfa 
 čik mejdane  (tur.) - hajde u borbu, izlazi 
 čul  (tur.) - struka, pokrivač za konje 
 ćafir  (tur.) - nevjernik, nemusliman 
 ćebab  (tur.) - ćevap, isjeckano pečeno meso 
 ćeremejle  (tur.) - ugodi mi 
 derviš  (perz.) - pripadnik derviškog reda, muslimanski isposnik - redovnik; znači i skroman, povučen čovjek 
 dijeliti se  - rastati se 
 džanum  (tur.) - duša 
 džiger  (tur.) - jetra 
 đaur  (ar.) - nevjernik, nemusliman, kršćanin 
 đel  (tur.) - dođi 
 đure šelum  (tur.) - rvimo se, borimo se 
 đuzel  (tur.) - lijep 
 đuzeluk  (tur.) - ljepota 
 er  - jer 
 hain  (tur.) - izdajnik 
 haramzada  (tur.) - hajduk, razbojnik 
 hesap  (tur.) - dobro, korisno, potrebno 
 hič  (tur.) - nipošto, ništa, nimalo 
 izbastisati  - satrti, izgaziti 
 izgnijevati (se)  - naljutiti (se) 
 jarali oldum  (tur.) - izranjen sam 
 jasak  (tur.) - zabrana 
 kaduna  (tur.) - gospođa 
 kalpesi  (tur.) - varljiva 
 kaplan-post  (tur.) - tigrova koža 
 kiridžija  (tur.) - najamnik, konjovodac 
 kon  - kod, blizu 
 kurban  (tur.) - žrtva 
 kurtalisati se  (tur.) - osloboditi se, okaniti se 
 lačan  - gladan 
 ljepos  - ljepota 
 ljuvezan  - ljubav 
 maskariti  - šaliti se, recitirati kao maska 
 medet  (tur.) - uzvik: upomoć, pomagaj! 
 mehćema  (tur.) -sudnica 
 melek  (tur.) - anđeo 
 nelagodan  - slab, bolestan 
 običan  - prikladan, pristao, lijep 
 oglan  - dječak, momak 
 ožet  - ocijeđen 
 pašmaga  (tur.) - papuča 
 pečaon  - žalostan 
 pendžer  (tur.) - prozor 
 pilav  - tursko jelo od riže 
 podoban  - potreban, koristan, dostojan, vrijedan 
 podobati (se)  - pristojati se, dolikovati 
 pokli  - pošto, budući da 
 prliti  -pržiti, paliti 
 ramazan  (tur.) - mjesec posta za muslimane 
 rasrčen  - ljut, rasrđen 
 satvoriti se  - stvoriti se, postati 
 sharan  - uništen 
 skončan  - propao, uništen 
 šerbet  (tur.) - medovina 
 šujle-bujle  (tur.) - amo-tamo 
 tač  - tako 
 tamašan  - šaljiv 
 teferič  (tur.) - zabavljanje, veselje 
 tekija  (tur.) - derviški samostan 
 teptiš  (tur.) - sud, kazna 
 tikvica  - posuda 
 triš  - triput 
 trudan  - skrhan, umoran 
 uhiliti  - lišiti, oplijeniti, biti sam 
 uhiljen  - ojađen 
 ulmiš  (tur.) - mrtav 
 uzdar  - zahvalnost, uzvrat 
 vlaški  - hercegovački 
 zacijeć  - zašto 
 zač  - zašto 
 zain-oldi  (tur.) - uzalud 
 zaman  (tur.) - uzalud 
 zamjeran  - naočit, krasan 
 zatravljen  - zaljubljen, očaran 
 zulum  (tur.) - nasilje, teror 
 
 
 Bilješka o autoru 
 Stijepo Đurđević 
 Dubrovnik, 1579. - Dubrovnik, 1632. 
   
 Dubrovački pjesnik buntovna i nemirna duha Stijepo Đurđević autor je šaljivog spjeva  Derviš , uspjele i duhovite parodije petrarkističke ljubavne lirike. 
   
 Sin ugledne vlasteoske obitelji, prema ondašnjim "običajima" već s 15 godina dospio je pred sud, a s 19 godina i u zatvor. Interesantno je da je iste te, dakle 1598. godine, kao aristokrat postao član Veljeg vijeća Dubrovačke republike, premda su ga smatrali neodgovornim. Zbog ispada, tučnjava i svađa bio je u sukobu sa zakonom cijelu mladost. 1612-14. je prognan iz Dubrovnika na godinu dana, jer je pomagao svom bratu Jakovu i prijatelju Jakovu Rastiću, protuturskim zavjerenicima a talijanskim pouzdanicima, u bijegu iz zatvora. Boravio je u Napulju, a čini se i u Španjolskoj. U Dubrovniku se ponovo spominje tek 1619., mnogo kasnije nego što mu je istekla kazna progonstva. S godinama se smirio i obavljao razne pravno-sudske službe. Oženio se tek 1631, s više od 50 godina, Marom, kćerkom Jera Franova Gundulića, čime poboljšava svoje materijalne prilike jer je riječ o jednoj od najuglednijih obitelji. Umro je ubrzo nakon smrti novorođenog sina i nakon ženidbe, 1632. godine, kao posljednji muški potomak obitelji. 
 Književni rad počeo je pišući ljubavne pjesme, od kojih je sačuvano samo nekoliko, za koje je nemoguće potpuno pouzdano utvrditi autorstvo, jer se u drugim rukopisima pripisuju i drugim autorima, npr. Dživi Buniću Vučiću. Glavna karakteristika Đurđevićevih ljubavnih pjesama je izrazita senzualnost, novost karakteristična za 17. stoljeće na početku kojega Đurđević stvara. 
 Najvažnije njegovo djelo je parodijski spjev  Derviš , jedno od najvrednijih djela starije hrvatske književnosti uopće, poznato i kao  Dervišijata . Đurđević u  Dervišu  vrlo uspjelo izruguje petrarkističke konvencije i pretjerivanja, na više razina. Glavni lik, ljubavni "patnik", priprosti je i siromašni turski isposnik - derviš, k tomu još i starac. Njegov je jezik priprost, pun turcizama, koji pored komičnog efekta pokazuju i bliskost Dubrovčana s "Turcima", odnosno sa muslimanskim stanovništvom u zaleđu. Spjev je bio omiljen među starim Dubrovčanima. 
 Parodiranje petrarkizma na način da se ljubavne izljeve stavlja u usta priprostim likovima započelo je u Italiji još od uspona petrarkizma, npr. u djelima Lorenza de Medicija ili Luigija Pulcija. Premda se elementi parodije mogu pronaći i kod Marina Držića ili u Nalješkovićevim maskeratama, Stijepu Đurđevića može se smatrati prvim pravim dubrovačkim parodistom. 
   
 
   
 Tekst Đurđevićevih ljubavnih pjesama i  Derviša  donosimo prema:  Zbornik stihova XVII. stoljeća,  prir. Rafo Bogišić, Pet stoljeća hrvatske književnosti knj. 10, Matica hrvatska - Zora, Zagreb, 1967, str. 83-86. 
   
 Pjesme  Lijepe Vile i gizdave  i  Ljuveno uživanje (Ljubav draga mene stravi)  pripisuju se i Dživu Buniću Vučiću. 
   
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Stijepe Đurđevića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-215-2 
 © 2013. Bulaja naklada d.o.o. 
 
 