
 
 Matija Gubec 
    Kralj seljački 
 Tragedija u pet činova 
   
 Mirko Bogović 
 
 
 Sadržaj 
   
 ČIN PRVI 
 ČIN DRUGI 
 ČIN TREĆI 
 ČIN ČETVRTI 
 ČIN PETI 
   
 Rječnik 
 Bilješka o autoru 
 Impressum 
   
 
 
 Lica 
 Tahi Franjo,  knez, kraljevski savjetnik, meštar konjušnikâ i vrhovni kapetan kaniških konjanika, vlasnik Stubice i Susjeda 
 
 
 
 
 Keglević Matija,  knez   
 Alapić Gašpar,  knez   
 Zrinjski Đuro,  knez   
 
    
 
  glavni vojvode vojske plemićke 
 
 
 
 
 Plovdin Vladislav,  bogat plemić i nećak Tahov 
 Gubec Matija,  seljak i glava cijeloga seljačkog ustanka 
 
 
 
 
 Gregorić Ilija   
 Pasanec Andrija    
 Pozebec Nikola    
 Lepoić Vinko    
 Gozetić Gregur    
 
    
 
  seljaci i glavni vođe vojske seljačke 
 
 
 
 
 Marko,  slijep starac, tast Gupčev 
 Jelena  iz plemena Zrinjskoga, supruga Tahova 
 Stana,  kći Gupčeva i zaručnica Gregorićeva 
 Dora,  supruga Pozepčeva 
 Mara,  kći Pozepčeva i zaručnica Pasančeva 
 Škanjec Vid,  špan Tahov 
 Tamničar 
 Pisar Keglevićev 
 Tri građanina zagrebačka 
   
 Plemići, seljaci, vojska jedne i druge strane. 
   
   
 Čin biva na Stubici i u obližnjoj okolici od početka god. 1572. do 1573, samo u petom činu posljednja četiri prizora bivaju u Zagrebu 1573. 
 
 
 ČIN PRVI 
 
 PRIZOR PRVI 
 Stubička gora. GUBEC sa sjekirom na ramenih i STANA - stupe iz šume. 
 STANA 
 Kad se jutros s doma podigosmo, 
      Uprav svanu i ogranu sunce, 
      A sada je jurve odskočilo 
      Dost visoko, a mi ipak nismo 
      Još na mjestu, kako mi se čini. 
      A nuder mi kaži hoćemo li 
      Skoro doći k onoj krčevini 
      Gdje si nakan usjeć vitu jelu 
      Kojano će biti greda našoj 
      Novoj klijeti? 
 GUBEC 
                          Još se strpi malo, 
      Skoro ćemo tamo doći.  (Smiješeći se): 
                                                   Gle, gle, 
      Zar si valjda jur sustala dovle? 
 STANA 
 Ti se šališ; ta znaš, dragi oče, 
      Da su u mene hitre mlade noge, 
      Te bih se ja natjecala s vilom, 
      A kamoli dovle da sustanem... 
      Ali mene - da ti pravo kažem - 
      Nije nikad tako još visoko 
      Dosad bilo u toj tavnoj gori 
      Gdje mi sve je pusto, nepoznato, 
      Te bih sama lako zalutala 
      Ne znajući ovih gorskih staza 
      Kao dolje niže gdje sam mnokrat 
      Stado pasla kao pastirica 
      I jagode u kozule brala, 
      Baš ko sada što ih ubrat želim. 
      Jesu l' zbilja tako lijepe i dobre 
      Ko što čujem. 
 GUBEC 
                          Ne znam ima l' igdje 
      Ljepših nego baš u krčevini 
      Kud idemo... Ta upravo zato 
      Zvao sam te da me pratiš. 
 STANA 
                                    Hvala, 
      Dragi oče, a ja ću nabrati, 
      Dva kozula, i to uprav lijepih, 
      Te odnijeti jedan u Stubicu 
      Milostivoj i dobroj kneginji, 
      Drugi pako podati ću milom 
      Djedu svomu koj ih rado jede. 
 (Opazivši cvijeće što oko grma bujno cvate - radosno.) 
 Ala lijepih planinskih ružica 
      I ljubicâ!  (Pristupi k cvijeću.) 
                               Ah kako miriše! 
      Molim, dragi oče, čekaj malo 
      Dok uberem nešto cvijeća toga 
      Da sastavim lijepu kitu s njega. 
 (Gubec stane, te se podboči na sjekiru dok Stana oko njega cvijeće bere. - Čuje se podalje lovački rog. Stana se prene - strašivo.) 
 A što je to bilo? 
 GUBEC 
                               Što bi bilo, 
      Rog lovački.  (Dosjetiv se nečemu.) 
                               Zbilja, sad se sjećam 
      Da knez Tahi sa svojimi gosti 
      Štono su mu došli u pohode, 
      Uprav danas lov u gori lovi. 
 STANA  (opet bere cvijeće) 
 Da, da, dragi oče, tako jeste, 
      Sad se sjećam... Ta zato je morô 
      I Ilija, kanoti kmet knežev, 
      S ostalimi poći k ovoj hajci 
      Da zvijer goni... A šta misliš, oče, 
      Hoće l' opet lovci ubit medu, 
      Ko što lani gdje baš tri ubiše? 
 GUBEC 
 Može biti, jer ih u toj gori 
      Ima. 
 STANA 
                Medvjed zvijer je goropadna. 
 GUBEC 
 (uzdišuć duboko - ozbiljno) 
 Ima, dijete, još goropadnijih 
      Na tom svijetu zvijeri. 
 (Nešto se duboko zamisli, ali pošto opet, i to nablizu, začuje rog, prene se kao iza sna te Stani - što je k njemu priskočila - ozbiljno.) 
                                         Hajdmo sada. 
 (Oboje jur hoće da pođu dalje, ali se u taj par nablizu začuje silno neko šuškanje, zatim nedaleko od njih puče puška, na što se pojavi strašna lomnjava granja, te odmah zatim strašiv usklik:) 
 "Jao, zaboga! U pomoć!... U pomoć!..." 
 GUBEC 
 Netko u pomoć viče.  (Stani govoreći joj hitro) 
                                         Tu ostani 
      Dok se vratim; a ja idem brzo 
      Da pomognem ako je moguće 
      Nevoljniku 
 (Ode brzo onamo odakle se čuo glas, dok Stana zaostaje.) 
 STANA  (glasnije) 
                     Čekat ću te ovdje. 
 (Gupca u šumi nestane) 
 PRIZOR DRUGI 
 STANA 
 sama, gledajući nježno onamo gdje joj u šumi nestade oca 
 Mili bože, ala ti je dobar, 
      Svakom odmah i rado priskoči 
      U nevolji, a kad je pomogô 
      Komu krepko, tada mu ozbiljno 
      Lice zasja zrakom od radosti, 
      Ah, dobar je, da ne može bolji... 
      Ali evo sasvim zaboravih 
      Na to cvijeće od kojeg ću savit 
      Lijepu kitu te njom jošte danas 
      Darovati dragog mog Iliju 
      Kad se vrati s hajke te uvečer 
      Po navadi svojoj k nam navrati 
      Na razgovor s ocem, s djedom slijepim, 
      Pa i sa mnom što je najvažnije. 
 (Stanka - nje žno i vatreno) 
 Ala ti ga silno, silno ljubim! 
      Sve mi srce igra kad na njega 
      Tek pomislim, kamo kad ga vidim. 
      Ali i jest vrijedan da ga ljubim, 
      Prost je seljak, bog i duša, ali 
      Srce mu je plemenito, hrabro, 
      Te ga većma resi u surini 
      Nego da se srcem prem himbenim 
      U gospodske haljine odijeva.  (Ozbiljnije.)  I moj otac, dapače i djedo, 
      Koj iskusi mnoga zla na svijetu, 
      Te poznaje ljude - oba štuju 
      Mog Iliju, što će mnogo reći, 
      Pa baš zato milo im bijaše 
      Kada mi je došô onomadne 
      U snuboke te me isprosio.  (Smiješeći se, šaljivo) 
      Eto sve se na tom svijetu mijenja: 
      Sad sam evo pod partom djevojka, 
      Za dva tjedna pako, ako bog da -  (stidljivo i nje žno) 
      Bit ću mlada jur pod pečom snaša...  (Radosno.) 
      To će biti lijepo, a tim ljepše 
      Što se moja drugarica Mara 
      Sa Pasancem, zaručnikom svojim, 
      U dan isti vjenča kadno i ja. 
 (Opazi na lijevoj strani iza grmlja cvijeće.) 
 Ala lijepog smilja eno ondje, 
      Pa i njega hoću da uberem 
      U kiticu, dok se otac vrati. 
 (Otrči onamo gdje opazi cvijeće.) 
 PRIZOR TREĆI 
 GUBEC podupirući TAHA dolazi; - njih slijedi PLOVDIN, a njega ŠKANJEC sa šeširom u ruci. 
 PLOVDIN  (Tahu) 
 A kako ste, je li bolje? 
 TAHI 
                                    Jeste. 
      Malko hoću još da otpočinem 
      Dok se sasvim opet oporavim, 
      Zatim pako nastavit se ima 
      Lov do kraja.  (Sjedne na odsječak stijene.) 
 PLOVDIN 
                          Kako se, ujače, 
      Sve to zbilo? 
 TAHI 
                     Bogme, zlo se poče, 
      Al začudo ipak dobro svrši. 
      Slušaj kako 'e bilo: Nedaleko 
      Baš odavle stajô sam na dobrom 
      I poznatom od starine mjestu 
      Kud prolaze rado potjerane 
      Hajkom zvijeri... Zadugo ne bilo, 
      Al eto ti staroga medvjeda 
      Iz ležaja valjda svog dignuta, 
      Gdjeno dođe uprav proti meni, 
      Ja nišanih, ali - vrag bi znao! - 
      Da li mi se ruka iznevjeri 
      Ili oko - dosta, puška puče, 
      Medvjed pako, samo lako ranjen, 
      Ali bijesan, ne znajuć za šalu, 
      Skoči k meni te me obuhvati, 
      A sigurnu bi me ugnjavio bio, 
      Da nij' u čas dobar i na glas moj 
      Priskočio taj odvažni seljak  (poka že na Gupca) 
      Te sjekirom ubio bijesnog medu. 
 PLOVDIN 
 Ja i špan vaš čuli smo zdaleka, 
      Kako u pomoć glasno poviknuste, 
      Te smo k vama odmah pohitili, 
      Ah uto već vas ovaj spasi. 
 TAHI 
 Tako jeste, da nij' njega bilo, 
      Vaša pomoć bila bi prekasno 
      Došla.  (Gupcu.) 
                     Zbilja, kaži, odakle si, 
      Kako li se zoveš? 
 GUBEC 
                               Ja sam zbliza. 
      Ovkraj ispod gore gdje ponosno 
      Mlad se hrastik širi, tu mi j' kuća, 
      Ime mi je pako Matjaš Gubec. 
 TAHI  (skoči i plane) 
 Ti si Gubec? 
 ŠKANJEC 
 (stupiv malko naprijed) 
                          On je glavom, kneže. 
 TAHI 
 (Gupcu - umjerenije) 
 Sreća te je tvoja sad nanijela 
      Što si meni evo spasio život, 
      Jer drukčije - 
 GUBEC 
 (hladnokrvno i umjereno) 
                          Šta bi bilo, kneže? 
 TAHI  (gnjevno) 
 Šta bi bilo? - pitaš - a zar misliš 
      Da ja ne znam kakova si ptica?  (Stanka) 
      Ti si, znam ja, čovjek pogibeljan. 
 (Gnjevno i porugljivo.) 
 Nuder kaži zar se ti ne sjećaš 
      Prošlog ljeta gdje kmetovi moji 
      Iz Stubice i ispod Susjeda 
      Proti meni jadni ustadoše 
      Odreknuv se poslušnosti svoje 
      Prama meni? 
 GUBEC 
                          Ja se dobro sjećam. 
 TAHI  (porugljivo) 
 Nuder kaži nije l' tu i tvoga 
      Masla bilo? 
 GUBEC 
                          Nije gospodine. 
 TAHI  (gnjevno) 
 Lažeš, mužu! 
 GUBEC 
 (začas plane uvrijeđen, ali se umiri odmah, ponosito) 
                          Gospodine kneže, 
      Ja, da znate, nikada ne lažem. 
 TAHI 
 A zar misliš da ja nisam čuo 
      Kako k tebi skoro svi seljaci 
      Okolice ove sveđ dolaze 
      Da ih mudrim savjetuješ svjetom. 
 GUBEC 
 Istina, je, kadšto koji dođe, 
      Ne znajući u nevolji što će, 
      Te me pita, a ja mu tad kažem 
      To što mislim da bi dobro bilo.  (Svečano.) 
      Ali, tako meni bog pomogô! 
      Ja kmetova vaših ni najmanje 
      Poticao nisam da ustanu 
      Proti vama, dapače sam mnoge 
      Svjetovao da se prođu bune, 
      Jer sam naprijed znao da će biti 
      Iza toga još gore po kmete 
      Negol' prije. 
 TAHI 
                     To si pogodio, 
      Jer im sada bogme nije bolje, 
      A biti će, tvrda vjera!, odsad 
      Sve to gore. Kmetu treba uzde 
      Popritegnut da miruje posve, 
      Tako valja! 
 GUBEC 
                          Ej, ne valja tako, 
      Već ako vam štogod do tog stalo 
      Da miruje sirotinja kmetska, 
      To vi njojzi bud'te milostivi, 
      A ne dosad ko sto ste joj bili 
      Strog gospodar bez milosti svake. 
 TAHI 
 (sa gnjevnom porugom) 
 Gle ti njega! a kako ti smiješ 
      Meni u brk takve zborit riječi? 
 GUBEC  (mirno) 
 Zašto ne bih istine kazivô 
      Gospodine kneže? - Riječ je stara: 
      Pravo ori, a dobro govori, 
      Pa se ne boj ni u gori vuka. 
 TAHI 
 (razdražen - gnjevno) 
 Šuti, kmete! 
 GUBEC  (sveđ mirno) 
                     Gospodine kneže, 
      Pomislite da ja vaš kmet nisam. 
 TAHI 
 Svejedno je bio čij mu drago, 
      Pazi samo da te luda glava 
      Ne prevari...  (Umjerenije.) 
                               Za sada ti praštam 
      Drzovitost kojom me uvrijedi - 
      Idi! - 
 (Mahne Gupcu rukom za znak da odlazi, na što se Gubec jur krene da ide, ali se Tahi u taj par predomisli, te izvadiv kesu, poviče) 
                Stani! - evo ti, da znadeš 
      Kada život spasi knezu Tahu. 
 (Baci pred Gupca kesu s novci.) 
 GUBEC 
 (ne hoteći kese dići - ponosito) 
 Aja, kneže, nisam ja rad toga, 
      Već rad boga štono ga u pomoć 
      Prije zazvaste, vama priskočio, 
      I to ne ko prosti seljak knezu, 
      Već ko čovjek čovjeku u nuždi. 
 (Taha te riječi očevidno smute; Gubec se međutim obazire, a zatim glasno zovne:) 
 Oj Stanice, dijete moje, gdje si? 
 PRIZOR ČETVRTI 
 PRIJAŠNJI i STANA stupivši naprijed iza grma. 
 STANA 
 Evo mene, dragi oče, evo! 
 (Poleti k ocu, te ga uzme za ruku.) 
 PLOVDIN 
 (upre oči u Stanu - zatim poluglasno i strasno) 
 Mili bože, čuda neviđena! 
      Tako meni vjere i poštenja, 
      To je pravi uzor ljepotice. 
 (Pristupi bli že k Stani, dok Stana jur hoće da pođe s ocem - umiljato:) 
 Stani, dušo, jošte malo. 
 GUBEC 
 (stane s kćerkom - ozbiljno Plovdinu) 
                                    Što je? 
 PLOVDIN 
 (ne hajući za riječ Gupčevu primakne se sasvim k Stani - strasno) 
 Stani malko da te nešto pitam. 
 (Hoće da primi Stanu za ruku, ali mu ona ruku odmiče) 
 Odakle ti ta prelijepa kita? 
      Daj ju meni! 
 STANA 
 (dok se ocu privija - odva žno Plovdinu) 
                          Ne dam, gospodine. 
 (Rukom pokazuje na cvijeće što cvate oko grma) 
 Tu imade još više tog cvijeća 
      Pa si ga vi sami uberite. 
 (Gubec opet hoće da ode sa Stanom.) 
 PLOVDIN 
 (Stane Gupcu i Stani smjelo na put - zatim ponešto razdra žen Stani) 
 Niti s mjesta dok mi god ne podaš 
      Ove kite!... Podaj mi ju! 
 STANA 
 (sa srdžbom kroz plač) 
                                         Ne dam. 
 PLOVDIN 
 (sve većma razdra žen) 
 Silom dakle hoću da ju otmem. 
 (Iznenada obuhvativši Stanu, trgne joj iz ruke kitu) 
 GUBEC 
 (zamahne strašno sjekirom iznad Plovdina - gromovitim glasom) 
 Id' odatle! - Ne vrijeđaj mi dijete, 
      Ako nećeš da te udari guja. 
 (Plovdin skoči sav smućen na stranu, a ostati su svi tronuti - zatim Stani ozbiljnim, nu blagim glasom:) 
 Hajdmo, Stano, tu nam mjesta nema. 
 (Ode sa Stanom, s kojom ga skoro i nestane u šumi.) 
 PRIZOR PETI 
 PRIJAŠNJI bez GUPCA i STANE. 
 TAHI 
 (razabrav se najprije - srdito) 
 Što to bješe! - Je l' moguće da se 
      To dogodi pred mojim očima? 
 ŠKANJEC  (smireno) 
 Bože, to je nešto nečuveno, 
      Drzovitost takvu još ne vidjeh. 
 PLOVDIN 
 (od srama i gnjeva pomaman - sam sa sobom) 
 Takvo ruglo dogodi se meni!? 
 TAHI  (gnjevno) 
 Hajdmo odmah za njim u potjeru! 
 (Skoči naprijed i već hoće da pođe u potjeru za Gupcem, ali se u isti čas nešto predomisli i stane) 
 Ali ne, ne; stante, zaludu je: 
      Podaleko već nam odmakoše, 
      A seljaka goneći po šumi 
      Ni vrag stigô ne bi, kamol' čovjek... 
      Znam, kroz gusto grmlje jur izmače 
      Baš ko gušter il jedovna zmija... 
      Zašto da si posve pokvarimo 
      Tu zabavu lovnu ionako 
      Ogorčenu tim prizorom vražjim? 
 (Grozeći se pešću prama onoj strani kud je Gubec pošao.) 
 Ali čekaj, skote, ostat ćeš mi 
      Na rovašu, te ćeš skoro platit 
      Ovaj dug svoj; platit ćeš ga skuplje 
      Negol' što ga uprav danas plaća 
      Mnogi izmeđ mojijeh kmetova 
      Kojima sam poslao pandure 
      Na pljenidbu radi gospodskoga 
      Danka što je ostao na dugu. 
 (Sa zloradim posmijehom) 
 Tako s njimi postupati treba, 
      A nipošto drukč'je; samo tako 
      Moći je tim vražjim vrtoglavcem 
      Na put stati da miruju posve 
      I da svoga starijega znadu. 
 (Plovdinu koji sve dosad zamišljen sa strane stajao - umjereno) 
 Ej, nećače, što si umuknuo, 
      Kakve su te misli spopanule? 
 (Plovdin se trgne iz razmišljanja) 
 Sram te bilo, a zar je moguće 
      Da t' je mogla prosta ta seljanka 
      Za koj časak pomutiti mozak? 
 PLOVDIN 
 (poluglasno - sam sa sobom) 
 Istina je, ali - prosti bože! - 
      Tako mi je ko da me očara. 
 TAHI 
 (razumjev - što mu Plovdin reče - prijazno) 
 Id' ne luduj, već se daj dozovi 
      Jur pameti. - Ako l' ti je zbilja 
      Do djevojke ove štogod stalo, 
      A to Škanjcu nekoliko riječi 
      Ti prišapni, a on će jur znati 
      Što i kako.  (Škanjcu - šaljivo) 
                               Je l', obješenjače! 
 ŠKANJEC 
 (s lukavim posmijehom) 
 Nastojat ću, milostivi kneže, 
      Ako 'e vaša to gospodska volja.  (Otajstveno) 
      Ta djevojka pripast će onako 
      Pod vlast vašu za koju nedjelju 
      Čim se uda za Gregorić Iliju, 
      Kmeta uprav vašega gospodstva. 
 TAHI 
 (radosno, nu zlobno) 
 Je l' moguće! - A nije li ovdje 
      Međ pogonjci taj Ilija danas? 
 ŠKANJEC 
 Jeste. 
 TAHI 
                Dobro, - eto odmah zgode 
      Da ponešto barem mi odlane, 
      A druge će isto tako redom 
      Skoro morat doći te će dobro 
      Za svog vijeka pamtiti taj Gubec 
      Kad je kneza uvrijedio Taha.  (Plovdinu) 
      Uostalom, budući jur prestar 
      Što se trica i ženskinja tiče, 
      Zato tebi, dragi moj nećače, 
      Glede Stane, kmetice buduće, 
      Posve izručam vlasteosko svoje 
      I starinsko po zakonu pravo... 
 (Čuje se rog lovački) 
 TAHI 
 Jur nas zovu prijatelji naši. 
 (Plovdinu koji je za toga rukom domahnuo Škanjca, te se počeo s njime potiho nešto razgovarati) 
 Nećeš li sad sa mnom? 
 PLOVDIN 
                                         Oprostite, 
      Ja ću ostat, jer moram sa Škanjcem, 
      Da prozborim do dvije do tri riječi. 
 TAHI 
 (grozeći se od šale Plovdinu) 
 Kako vidim, tebi je predugo 
      Do svadbenog roka te djevojke 
      Pričekati... Dobro, ja ne marim 
      I ne branim, pače mi je milo 
      Ako i ti Gupcu tom što prije 
      Ljudski vratiš žao za sramotu... 
      A ja idem sada k našim drugom. 
 (Odgovori rogom na prijašnji zvuk lovaca - odlazeć obazre se na Plovdina koji se opet sa Škanjcem stao razgovarati - sam sa sobom) 
 Sretne dobe vatrene mladosti! 
      Uprav takav bijah nekoć i ja!  (Nestane ga u šumi.) 
 PRIZOR ŠESTI 
 PRIJAŠNJI bez TAHA 
 PLOVDIN 
 (podaje Škanjcu novaca) 
 Evo tebi tri dukata zlatna. 
 (Škanjec primiv cekine, pokloni se duboko) 
 Idi sada, pa ko što ti rekoh, 
      Sve potanko razaberi što god 
      Znati valja prije negoli se 
      To odluči kako ću naskoro 
      Postić svrhu za kojom sad težim. 
 ŠKANJEC 
 Milostivi gospodine, ja ću 
      Nastojati vjerno oko toga, 
      Ako bude ikako moguće, 
      Da vam se što prije srce vaše 
      Nadovolji.  (Skrovno) 
                               Hvala bogu, znadem 
      Iz iskustva davna kako treba 
      Tu zvijer lovit, kako li pitomit. 
      Ta većkrat sam u prijašnja ljeta 
      Mnoge plahe golubice selske 
      Za svog kneza ščepao bez truda. 
 (Lukavo smiješeći se) 
 Ne zovem se bez razloga Škanjec. 
 PLOVDIN 
 Nastoj dakle da nanovo sada 
      Svom imenu odgovoriš činom. 
 ŠKANJEC 
 To i hoću, premda nešto slutim 
      Da će biti malo teži posô 
      Neg obično, tako mi poštenja! 
 PLOVDIN 
 Čim je posô teži, tim slavniji 
      Kad se tako svrši kako treba; 
      A znaj i to da te hoću zatim 
      Nadariti baš gospodski za to. 
 ŠKANJEC 
 Ja ne sumnjam o tom ni najmanje, 
      Ali ipak -  (zate že nešto). 
 PLOVDIN  (nestrpljivo) 
                          Što je? - Zašt zatežeš? 
 ŠKANJEC 
 Bit će, znam ja, nešto malo mučno, 
      Jer ne samo što će biti teško 
      I preteško prevariti oca 
      I njezina slijepog djeda te im 
      Bez otpora i krvave glave 
      Ispred nosa ugrabiti dijete 
      Što ga ljube - otkako joj umrije 
      Mati njena - više no svoj život, 
      A i paze kô najveće blago, 
      Već će mučno biti i rad toga 
      Što kneginja uprav tu djevojku 
      Rado ima - 
 PLOVDIN 
 (zakrči riječ Škanjcu) 
                          Otkuda ju tetka 
      Moja znade? 
 ŠKANJEC 
                          Lani na proštenju 
      Vidjela je kneginja djevojku, 
      Pa pošto se s njome razgovori 
      I upozna, pozva ju da većkrat 
      K njojzi u grad u Stubicu dođe, 
      A djevojka zbilja dolazila 
      Od to doba većkrat kad kod kuće 
      Starog kneza ne bi, donoseći 
      Zaštitnici svojoj il jagoda, 
      Ili gorskog cvijeća, ili slični 
      Prosti darak, na što ju kneginja 
      U zamjenu darivala lijepo 
      I sve većma zaljubila.  (Stanka) 
                                              Evo 
      Sada znate što je i kako je... 
      Naopako da kneginja sazna 
      O namjeri našoj štogod. - Vama, 
      Bog i duša, to škodilo ne bi, 
      Ali meni - 
 PLOVDIN 
                          Toga se ti ne boj; 
      Riječ kneževa - kao što si čuo - 
      Dovoljno će štitit mene i tebe... 
      Dost je riječî, časa ne počasi, 
      Veće idi, sve ispitaj dobro, 
      Pa osnovu valjanu izumij, 
      Zatim dođi, pošto lov taj mine, 
      U grad dolje da mi tajno javiš 
      Što si dobra izmislio. 
 ŠKANJEC 
                                    Idem, 
      Milostivi gospodine, odmah, 
      Da se zbude gospodska vam volja. 
 (Pokloniv se smjerno - ode.) 
 PRIZOR SEDMI 
 PRIJAŠNJI bez ŠKANJCA 
 PLOVDIN 
 (sâm sa sobom) 
 Ne znam što je, al takove strasti 
      Osjećao nisam još nikada 
      Za svog vijeka i otkako znadem, 
      Što su strasti, što li ženske glave... 
      Eto čuda i čudna slučaja! 
      Došao sam tu k ujaku svomu 
      Da lov lovim i zvijeri da strijeljam, 
      A umjesto toga mene žarka 
      Strijela zgodi s očiju te krasne 
      Djevojčice i potakne moje 
      Sve požude tako baš žestoko, 
      Da jur živim uzbuknuše plamom 
      Koj se prije utaložit neće 
      Dok ne bude posve - posve moja... 
 (Stanka - oduševljeno) 
 Kada sam ju opazio danas, 
      U nju mi se oči zanijele, 
      Za očima srce poletjelo, 
      A ja sam se u čas prvi tako 
      Zabunio ko strašivi dječak 
      Kada mu se u zelenoj gori 
      Iznenada ukazuje vila. 
 (Opet stanka - sve strasnije) 
 Što god zemlje hrvatske imade, 
      Bilo u kom dvoru gospodskome, 
      Il u prostoj kolibi seljačkoj, 
      Ljepotice takve jošte nigdje 
      Ja ne vidjeh... Ima dosta lijepih, 
      Bog i duša, što ih širom zemlje 
      Jur poznadem, ali ta seljanka 
      U odjeći prostoj sve ostale, 
      Ma se one svilom i kadifom 
      Odijevale, nadmašuje tako 
      Ko Danica danu prethodnica 
      Sve ostale na nebesih zvijezde... 
      Ala bože, čudno ti je lijepa! 
      Vidio sam kad joj oteh prije 
      Ovu kitu silom, gdje od srdžbe 
      Biser-suza iz oka joj sunu 
      Te se trgnu niz rumeno lišce 
      I zasipa u prebijela njedra, 
      Pa gle i suze nakitile djevu. 
 (Motri ugrabljenu Stani kitu - zatim opet sve to strasnije) 
 Mila kito, ti si meni zalog 
      Da će biti - čija si ti bila - 
      Skoro moja, bilo što mu drago. 
 (Kitu k prsima pritiskuje) 
 Tako ću te k srcu svom priviti.  (Cjeliva kitu) 
      Tako usta tvâ medna cjelivat, 
      Uživat ću rajsku tvu ljepotu, 
      Makar da te štiti bog il đavo.  (Ode) 
 PRIZOR OSMI 
 Dvorište pred kućom seljačkom. - Danu je oko podne. DORA i MARA stupe iz kuće na dvorište. 
 MARA  (kroz plač) 
 Kuku lele, a što ćemo sada, 
      Mila majko? 
 DORA 
 (isto tako kroz plač) 
                          Što ti ja znam, kćerko. 
 MARA 
 Malo bješe što imasmo prije, 
      A sada smo pogotovo bokci. 
 DORA 
 (klekne, pa uvis ruke di že) 
 Ti se smiluj, bože milostivi, 
      Nam sirotam ni krivim ni dužnim. 
 PRIZOR DEVETI 
 Prijašnje, PASANEC i GOZETIĆ   žurno dolaze sa još nekoliko seljaka kroz prijelaz u dvorište. 
 GOZETIĆ  (hitro govoreć) 
 I vas dakle plijeniše panduri 
      Tahijevi ko ostale mnoge 
 GOZETIĆ  (Pasancu) 
 Nemoj tako, moj Andrija, on je 
      Mudar čovjek, ali uz to ipak 
      Kad ustreba, krepak i odvažan 
      Da ne može bolje. - Znam ga dobro: 
      Njemu ravna međ seljaci nema 
      U Hrvatskoj. 
 SELJACI 
 (priznajući što je Gozetić rekao) 
                               Istina je živa. 
 PRIZOR DESETI 
 PRIJAŠNJI i GUBEC 
 GUBEC 
 Hvaljen Isus! 
 SELJACI 
                          Na sve vijeke hvaljen! 
 GOZETIĆ  (Gupcu) 
 Znaš li, Mate, što se dogodilo? 
 GUBEC  ( žalosno) 
 Znam potanko. 
 (Pristupi k Dori i Mari te im za znak tiha nu duboka saučešća ganut poda i stisne ruku; ostalim seljakom:) 
                               Sve sam čuo putem. 
 GOZETIĆ 
 A što misliš da sad činit valja? 
 GUBEC 
 U grad treba ići - 
 PASANEC 
 (zakrči Gupcu riječ - radosno) 
                               Tako valja, 
      To sam i ja rekô prije, treba 
      Cijelo selo da se listom digne 
      Pa tad silom u grad. 
 GUBEC 
 (ozbiljno Pasancu) 
                               To ne valja 
      Već tu treba do dva ili do tri 
      Bolja muža iz ovoga sela -  (Gozetiću) 
      Ti na primjer, Lepoić il još koji - 
      Koji biste kneza zamolili 
      Da pričeka još nekoje vrijeme 
      S dugom kmete, da im marvu vrati, 
      A Pozepca, kao hranitelja 
      Obitelji, da iz uze pusti. 
 PASANEC 
 Ako li to ništa ne pomogne? 
 GUBEC 
 (ozbiljnim - naročitim izgovorom) 
 To ćemo tad opet štogod drugo 
      Smislit, ali najprije to kušajmo. 
 GOZETIĆ 
 Pravo imaš -  (u smeći) 
                               Al tko će nas vodit, 
      I govorit, kako valja, s knezom 
 (Gupcu prijazno) 
 Ne bi l', Mate, ti to htio? 
 GUBEC 
                                              Hoću, 
      Drage volje, premda ja kmet nisam 
      Knežev, ali ništa zato... Nas dva - 
      Ja i knez vaš poznamo se jurve... 
      Pokušat ću sreću ne bi l' bog dô 
      Da obranim kako stvar pravednu. 
 PRIZOR JEDANAESTI 
 PRIJAŠNJI i LEPOIĆ koji naglo dolazi s lijeve strane. 
 LEPOIĆ 
 Jeste l' čuli, ljudi, što se zbilo? 
 GOZETIĆ 
 Zar je opet novo zlo kakovo 
      Izim toga što nas je jur snašlo? 
 LEPOIĆ 
 Tako jeste. - Ja sam prije prošô, 
      Da prigledam kako mi na polju 
      Žito stoji, kako li kukuruz. 
      Al kad tamo, imam šta vidjeti: 
      Znate, tamo zdesna kraj potoka 
      Gdje su moje i mojih susjeda 
      Oranice i gdje toli lijepo 
      Još ujutro bujno žito stalo, 
      Vidjeh sada polja poharana, 
      Oboreno i satrto klasje. 
 GOZETIĆ 
 Jao, uprav ondje mi je jedno 
      Rodno polje. 
 JEDAN između seljaka 
                               I moje je ondje. 
 DRUGI između seljaka 
 Naopako, baš i moje. 
 GUBEC 
                                    Što ćeš, 
      Ondje je i moje polje s hajdom, 
      Al još za to očajat nemojmo! 
      Još stoluje stari bog nad nami.  (Lepoiću) 
      A zar ne znaš kako se dogodi 
      Ta nesreća? 
 GOZETIĆ 
                          Danas barem nije 
      Bilo silne plohe niti tuče. 
 LEPOIĆ 
 Pitao sam pastira što tamo 
      Na pašniku bližnjem stado pase, 
      A on reče: da je tu knez Tahi 
      S cijelom svojom družbom prije dva sata 
      Zvijer goneći prošô i sve satro... 
      Satrli ga i odnijeli vrazi! 
 GOZETIĆ  ( žalosno) 
 Skapat nam je najposlije od gladi. 
 PASANEC  ( žestoko) 
 Šta čekamo? Hajde dakle i mi 
      Da gonimo zvijeri plemenite 
      Štono svoga traga ostaviše 
      Na poljanah kmetskih. 
 GUBEC 
 (stane na put Pasancu koji je opet htio da ide) 
                          Stani, momče! 
      Nek ostane za sad još onako 
      Ko što rekoh, ko što odlučismo 
      Malo prije. 
 PASANEC 
 (ostane - ponešto nezadovoljan) 
                     Dobro, nek ostane, 
      Al sve mislim: tako nije dobro, 
      Već drukčije trebalo bi krenut. 
 PRIZOR DVANAESTI 
 PRIJAŠNJI i STANA što dotrči s desne strane. 
 STANA 
 (sva bez duše vije se ocu oko vrata) 
 Oče, oče! za miloga boga! 
 GUBEC 
 (ogrli kćer - ljupko) 
 Što je, Stano, što si tako blijeda 
      I bez duše dotrčala amo? 
 STANA 
 To je strašno što sam sad vidjela, 
      Te mi srce para. - Jao meni! 
 GUBEC 
 Osvijesti se, pa govori što je. 
 STANA 
 Ti znaš da sam dolje u grad pošla 
      Da kneginji jagode odnesem 
      Prije negoli se u grad vrati 
      Knez s ostalom gospodom iz lova, 
      Al jur putem spopade me neki 
      Strah il slutnja - ne znam sama što bi - 
      Te sam stala nedaleko grada 
      Gustom šumom zaklonjena začas 
      Dok se posve razabrala nisam; 
      Pa to bî mâ sreća: jer gospoda, 
      Bivši danas u lovu sa knezom. 
      Vraćahu se uprav s njime u grad 
      Uz grohotan smijeh i zvuk rogovâ, 
      A ja u grm još bolje se skučim 
      Te povirim kroz granje i lišće 
      Na tu družbu -  (plaho i kroz plač:) 
                               Ali, jao, što vidjeh! 
      Vidjeh, oče, milog mog Iliju 
      Gologlava, bosa i krvava 
      O korlatu kako ga lugari 
      I sapeta lisičinom vode. 
 (Svi seljaci od srdžbe i groze uskliknu. Gubec se namrgodi, a Stana nastavi.) 
 A ja bacih kozul s jagodami 
      U grm, te bjež trkimice k tebi. 
 GUBEC 
 (plane -   žestoko) 
 Trista jada, to je nečuveno! - 
 LEPOIĆ 
 Grozno jeste što jur od nas rade! 
 GUBEC 
 (osvijesti se, i kao da se dosjeti nečemu - ozbiljno) 
 Sad tim većma moram s vami u grad 
      Gdje se radi i o mojem zetu 
      Budućemu. 
 PASANEC 
 (stupi pred Gupca - odlučno) 
                          Hoćete li jošte 
      Poć onamo samo vas trojica? 
      Ne bi l' bolje bilo da vas evo 
      Svi pratimo? - Znate li riječ staru: 
      Da je dobro vjerna psa povesti 
      Kad se ide na pohode k vuku. 
 GUBEC 
 (zamisli se nešto, pa čim se kao predomislio - odva žno Pasancu) 
 Već ti rekoh, ustrpi se jošte, 
      Ako l' drugog već ne bude sredstva, 
      Istom tada skrajnje preostaje. 
 (Gozetiću i Lepoiću:) 
 Hajdmo sada nas tri u grad knezu.  (Odlaze) 
 PASANEC 
 (zaostaje s ostalimi seljaci malko, zatim se zamisli - sam sa sobom) 
 Gupca štujem baš ko oca svoga, 
      Al ga ipak, kud puklo da puklo, 
      Sad slušati neću već ću radit 
      Nešto malo i na svoju ruku, 
      A on će mi to oprostit jurve 
      Kad uvidi da morade biti.  (Seljakom vatreno) 
      A vi hajde sa mnom sad u selo 
      Da dignemo braću... Tad za njimi! 
      Jer sve mi se ipak tako čini 
      Ko da bez nas dobro biti neće. 
 (Ode s ostalimi seljaci. Mara i Stana strasno se ogrle, dok Dora ruke sklopivši prama nebu pogleda.) 
 
 
 
 ČIN DRUGI 
 
 PRIZOR PRVI 
 Palača u gradu Stubici. TAHI, KEGLEVIĆ, ALAPIĆ i PLOVDIN, došavši iz lova, sjede oko stola te su upravo dojeli. 
 KEGLEVIĆ 
 (uze punu čašu u ruku) 
 Prijatelji, još jednu zdravicu, 
      Jednu jošte, ali puno vrijednu! - 
 (Nazdravi Tahu.) 
 Vrijednog kneza, našeg domaćina, 
      Koj nas tako gostoljubno primi 
      I gospodskim razveseli lovom, 
      Da nam mnoga ljeta bog poživi! 
 (Trkne čašom o čašu Tahovu.) 
 OSTALI 
 (trknuvši isto tako čašami o čašu Tahovu) 
 Živio nam mnogo još godina!  (Piju.) 
 TAHI 
 (odzdravi gostom svojim) 
 Hvala, mili moji prijatelji! 
      Vjerujte mi, još bih koje ljeto, 
      Akoprem sam ostario jurve, 
      Poživio zdravo i veselo, 
      Ali neki moji neprijatelji, 
      A i kmeti, ti skotovi vražji, 
      Ne dadu mi da u miru živim, 
      Već mi ljute zadavaju jade 
      Te ću s toga prije reda skapat. 
 KEGLEVIĆ 
 Šta ti mogu i jedni i drugi? 
 ALAPIĆ 
 Ništa, bogme, to je dokazano...  (Tahu:) 
      Ta znaš i sam: prije pet godina, 
      Kad se Stjepan Grdak ko komorski 
      Upravitelj pritužio kralju 
      Da ga sveđer ljuto napastuješ 
      U posjedu one polovine 
      Dobra Susjed i Stubice Doljnje 
      Što pripade kraljevskoj komori - 
      Pa napokon - što je izradio 
      Proti tebi skupa sa knezovi 
      Konjskim Matom i Gregorijancem 
      Kojino se njemu pridružiše 
      Tužeći te neprestano kralju? 
 TAHI 
 Bog i duša, nisu mi baš ništa 
      Svi zajedno nauditi mogli. 
 (Smiješeći se - porugljivo) 
 Evo sad još na smijeh mi se daje 
      Kad pomislim kako tu dođoše 
      Baš kraljeva dva povjerenika, 
      Filipović a i Druškovečki, 
      Te stadoše strogo istraživat 
      Saslušavši preko pet stotina 
      Kojekakvih svjedoka prot meni. 
 KEGLEVIĆ 
 Posljedice te parnice tvoje 
      Bjehu dobre za te, jer si stekô 
      Tim i onu polu tih dobara 
      Radi kojih tužba se povede 
      I što ti ju kralj u najam dade, 
      Dočim Konjski sa Gregorijancem 
      Pred kraljevski sud u Požun zvani 
      I rad toga ukoreni biše - 
      Što se prije digli proti tebi. 
 TAHI 
 (smiješeći se - ponešto porugljivo) 
 Novcem, braćo, što tim svijetom kreće, 
      Zatim krepkom voljom i uplivom 
      Prijatelja možnih sve se može 
      Stići na tom svijetu, bilo ono 
      U ostalom pravo ili krivo...  (Stanka.) 
      Nu kad se već sada riječ povela 
      O tih stvarih, mukom mimoići 
      To ne mogu da se meni ipak 
      Neprijatelji, osobito pako 
      Gregorijanec s Konjskim skoro zatijem 
      Osvetiše nešto, dočim lani - 
      Što zacijelo znadem - uprav oni 
      Kmete moje podbočiše tajno 
      Da se dignu proti meni. 
 ALAPIĆ 
                                         Kaži, 
      Dragi brate, da li je imao 
      Taj ustanak tvojijeh kmetova 
      Posljedica kakvih dosad? 
 TAHI 
                                         Za me 
      Ni najmanjih, al za moje kmete, 
      Bogme, ima tim gorih sve dosad, 
      Jer ako ih baš ni prije nisam 
      Sveđ gladio, a to ih sad šibam, 
      Mogu reći, trostrukijem bičem. 
 KEGLEVIĆ 
 Ne znam, brate, da li je to dobro. 
 TAHI 
 Dobro jeste, jerbo k svrsi vodi... 
      Baš u ovo doba to opazih: 
      Da čim strože s njimi ja postupah, 
      Tim sve većma njima glave klonu 
      I rogovi što su ih prije digli. 
 KEGLEVIĆ 
 Ne bi l' vatra pod pepelom bila 
      Što ju vjetar kad otkuda dune, 
      Lako opet uspiriti može? 
 TAHI 
 (smiješeći se glasno) 
 Što uspiri vjetar s koje strane, 
      To utiša s druge dažd batinâ...  (Odva žno.) 
      Ne bojim se nimalo kmetova, 
      Koji leže u tavnosti ljutoj 
      Ko živine, što je bog stvorio 
      Po planinah a i po dubravah, 
      Da grm brste i travu da pasu... 
      Oni mogu, istina je, katkad 
      Iz obijesti, ili puke lasti 
      Poskočiti ko jogunast junac 
      Kad osjeća suđeni mu jaram, 
      Al ga bičem tad ošini živo, 
      Pa će njega sve mušice proći.  (Stanka.) 
      Vjerujte mi, mila moja braćo, 
      Strogost samo, a nipošto blagost 
      K svrsi vodi kod tijeh pogana 
      Kojim vrazi mirovat ne dadu 
      Kad ih čovjek ne drži u zaptu. 
      Ja za šalu ne znam gdje se tiče 
      Neposlušna kmeta moga, to ste 
      Mogli vidjet danas, i vidjeste 
      Kako s onim lopovom postupah 
      Što me odmah poslušati ne htje. 
 ALAPIĆ 
 Zbilja, to je vražji tvrdoglavac. 
 TAHI 
 Smekšat će se jur i njemu glava, 
      Nemaj brige - pa je pravo tako; 
      Zašto nije htio da me sluša 
      I da lovi umjesto kopova 
      Hitru onu liju što ju bješe 
      Nastrijelio moj ljubezni nećak. 
 PLOVDIN 
 Ala sam ga i ja zato živo 
      Ošinuo kundakom po glavi. 
 TAHI 
 Pravo mu je. 
 (Plovdinu - smiješeći se) 
                          Time si mu valjda 
      Htio izbit s tupe glave misô 
      O ženidbi. - Je li, Vladislave? 
 (Plovdin se zlorado nasmjehne.) 
 Gle, baš zgodna prilika je sada 
      Te ja mogu odmah tu pred vama 
      Sud izreći tomu i još jednom 
      Kmetu što se danas kod pljenidbe 
      Opriječi mojijem pandurom.  (Vikne:) 
      Čujete li, sluge!  (Sluge upanu.) 
                                    Da mi odmah 
      Dovedete ona dva zločinca 
      Što su danas amo dopraćeni.  (Sluge brzo odu.) 
      Vidjet ćete kako ja sud krojim 
      Kmetom, pa se u me ugledajte. 
 PRIZOR DRUGI 
 PRIJAŠNJI, GREGORIĆ i POZEBEC u negvah i praćeni od pandura uniđu. 
 TAHI 
 (zlorado smiješeći se) 
 Evo tu su! - Da vidimo sada 
      Jeda li je ohladnjela štogod 
      U njih krvca štono im prekipje 
      Iznenada danas prije podne.  (Pozepcu:) 
      Ti si stariji, tebe dakle najprije 
      Pitat valja...  (Osiječe se na Pozepca) 
                                    Kaži, vražji skote, 
      Kako si se smio suprotivit 
      Silovitom rukom mojim ljudem? 
 POZEBEC  (smireno) 
 Gospodine kneže, ja zaista 
      Toga ne bih učinio bio 
      Da mi nije muka dotužila 
      Gledajući kako mi stadoše 
      Tjerat moje baš jedino blago 
      Što me hrani, a stranom i tegleć 
      Sa mnom radi - ponajviše za vas. 
 TAHI 
 Zašto nisi platio dobrovoljno 
      Dug svoj? 
 POZEBEC 
                     Bože, odakle ću jadan 
      Platit odmah, i to dva dukata, 
      Kad u kući ni dva groša nemam 
      Da si kupim soli... Ta vi znate, 
      Gospodine kneže, da su sada 
      Uzastopce loša ljeta bila 
      Gdje nam uprav u toj okolici 
      Grad i suša ljetinu uništi, 
      Te sad mnogi bolji kmet od mene 
      Nema čime dug svoj da namiri, 
      Kamoli ja koji sam nesrećom 
      Jedan izmeđ najsiromašnijih... 
      Smilujte se dakle, gospodine, 
      Pričekajte s dugom do Petrova, 
      Vratite mi marvu, mene pako 
      Opet kući pustite slobodno 
      Da se vratim... Što će mi sirota 
      Žena i dijete bez svog hranitelja? 
 TAHI  (strogo) 
 Što im drago! - Ali ti platit moraš 
      Što si dužan, s oka ili s boka. 
 POZEBEC 
 Pomislite, gospodine kneže, 
      Sirotinja da je selu teška, 
      Kamol' teža kući u kojoj je, 
      A najteža da je kad pritisne 
      Porodicu cijelu te se mora 
      Od nemila tući do nedraga 
      I od mnogo peći kruha jesti. 
 TAHI 
 Zalud zboriš, ti ćeš u tavnici 
      Sjedit dokle mi se god ne svidi 
      Da te pustim; tvoje pako blago 
      Pridržat ću do stubičkog sajma, 
      A prodati zatim; tako bit će 
      Dug tvoj plaćen i ujedno globa 
      Rad nasilja tebi naložena... 
 (Porugljivo smiješeći se.) 
 Evo t' suda! 
 POZEBEC 
 (gnjevno pogleda Taha - zatim poluglasno) 
                          Proklet bio s njime! 
 TAHI 
 (ne razabrav, ali ipak sluteć što je Pozebec mogao reći, skoči k njemu - gnjevno i strasno) 
 Što si rekô? 
 POZEBEC  (hladnokrvno) 
                          Ništa nisam rekô 
      Što bi moglo biti po vas krivo. 
 TAHI  (pandurom) 
 Vodite ga u tavnicu sada. 
 (Panduri odvedu Pozepca koji na pragu palače još malo stane, te ogledav se, Taha očima ošine, a zatim ode.) 
 PRIZOR TREĆI 
 PRIJAŠNJI bez POZEPCA 
 TAHI 
 (Gregoriću - zlobno) 
 Stupi naprijed, orjatsko koljeno, 
      Pa mi kaži: zašto nisi htio 
      Lovit danas lisicu u lovu? 
 GREGORIĆ 
 (prkosno) 
 Zato, kneže, jerbo pseto nisam. 
 TAHI  (plane) 
 A da što si drugo nego pseto, 
      Još dapače gori si no ikoj 
      Od poboljih mojijeh kopova 
      Što mi love i ulove vuka, 
      Kamo l' ne bi lije. 
 GREGORIĆ 
 (pogleda Taha - odva žno) 
                               Vjerujte mi, 
      I ja b' vuka volio loviti 
      Kada bi se u čas dobar s njime 
      Udesio. 
 TAHI 
 (zakrči riječ Gregoriću - gnjevno) 
                Šuti, kukavico!  (Porugljivo.) 
      Znam ja što bi tebi draže bilo 
      Da čim prije uloviti možeš 
      Kćerku onog zloglasnoga muža 
      Mate Gupca! 
 PLOVDIN  (porugljivo) 
                          Stanu, je li, momče? 
 GREGORIĆ 
 (uzdršće od jada i srd žbe - sam sa sobom) 
 Bože, kako to jur saznadoše... 
 (Odvažno - sam sa sobom) 
 Al svejedno, sad ne hasni tajit, 
      Što god rečem, znam, zlu ne utečem. 
 (Glasno i odva žno) 
 Ja ne tajim da je Stana moja 
      Zaručnica. 
 PLOVDIN  (porugljivo) 
                          Prelijepa je za te! 
 GREGORIĆ  (krepko) 
 Svejedno je, al će zato ipak 
      Mojom ženom biti. 
 TAHI 
 (plane - gnjevno) 
                               Neće, kmete, 
      Ako ja to neću da dopustim. 
 (Gregorić se tr že od bijede, a ostala se gospoda smiju.) 
 GREGORIĆ 
 (razdražen - glasno i prkosno) 
 Ja vas za to ni pitati neću. 
 PLOVDIN 
 (začudi se drzovitosti Gregorićevoj pa će mu srdito) 
 Šta si rekô?... Jesi l' s uma sišô?! 
 TAHI 
 (usplamti i priskoči Gregoriću) 
 Ej prokleti robe, pa ti hoćeš 
      Da prkosiš svomu gospodaru? 
 (Hoće da Gregorića pešću udari, ali se predomisli, i zatim gnjevno nastavi.) 
 Nosi mi se odmah ispred očiju 
      Da se moja ruka ne okalja, 
      Ili da te kao gadna crva 
      Tu na mjestu odmah ne pogazim.  (Pandurom.) 
      Sakujte ga najprije u verige 
      Baš najteže što ih god imade, 
      A zatim ga odvedite lijepo 
      U najdublju tavnicu tog grada, 
      Znate: što je tamo ispod desnog 
      Tornja ovog grada. 
 (Gregoriću sa zlobnim posmijehom.) 
                                    Ondje ti je 
      Dubok obrov uprav do koljena, 
      A zelena šaša do pojasa, 
      Po tebi se hoće džilitati 
      Družba gadnih gujâ i gušterâ 
      Dok ne prođe pol godine dana.  (Porugljivo.) 
      Moć ćeš ondje mislit i razmišljat 
      O ženidbi sa djevojkom Stanom. 
 PLOVDIN 
 (pristupi Gregoriću, te mu prišapne - zlobno.) 
 Ne boj mi se, momče, ja ti hoću 
      Tješit dotle Stanu, tvrda vjera! 
      I ljubiti - tebi na sramotu. 
 GREGORIĆ 
 (trže se opet i škrine zubima - gnjevno) 
 Ala ti me u srce ujede! 
 (Glasno, čim s panduri hoće da ode.) 
 Ja ne žalim uze nit se strašim, 
      Podnijet hoću i to, ako bog da, 
      Al će doći, zacijelo se nadam, 
      I pred moja vrata sunce skoro. 
 (Ode polagano.) 
 TAHI 
 (viče za Gregorićem) 
 Tomu se ti nimalo ne nadaj, 
      Jer pred vrati od tavnice tvoje 
      Sunce nikad još sijalo nije. 
 PRIZOR ČETVRTI 
 PRIJAŠNJI bez GREGORIĆA 
 KEGLEVIĆ  (Tahu) 
 Ne znam pravo, al' se meni čini 
      Kano da se čvrsto jur uvriježi 
      Baš opasni duh u tvojih kmeta. 
 ALAPIĆ 
 I ja sudim po tom štono sada 
      Čuh i vidjeh da čist posô nije, 
      Jer premda si sad još stroži s njimi 
      Negol' prije, a to oni bogme 
      Svejednako još pitomi nisu 
      Ko što si nas uvjeravô prije. 
 TAHI  (odlučno) 
 Od boga vam božju vjeru dajem 
      Da će skoro biti što još nije, 
      Tada ćete vidjeti plodove 
      I odobrit moje postupanje. 
 PRIZOR PETI 
 PRIJAŠNJI. - JELENA kojoj se čim uniđe, svi nazočni, osim TAHA, duboko poklone. 
 JELENA 
 (pošto se i ona svoj nazočnoj gospodi pokloni) 
 Oprostite, čestita gospodo, 
      Što dolazim i što možda smetam 
      Ako ste u važnoj riječi bili. 
 KEGLEVIĆ 
 Ne smetate, gospo milostiva, 
      Ni najmanje. 
 TAHI  (porugljivo) 
                          Ja bih opet rekô 
      Da ponešto smetaš, jerbo uprav 
      Sad o važnih govorismo stvarih 
      Što se tiču našijeh kmetova. 
 JELENA 
 Dakle dobru baš udesih zgodu, 
      Jer o istoj stvari i ja hoću 
      Da prozborim s tobom do dvije riječi 
      I ujedno da te nešto molim. 
 TAHI 
 Ti već znadeš da mi nije milo 
      Kad se pačeš u taj posô, ali 
      Neka bude! - Reci, dakle, što ćeš. 
 JELENA 
 Ja sam čula da si malo prije 
      Opet dao dva uboga kmeta 
      Utamničit... Je li to istina? 
 TAHI 
 (odlučnim glasom) 
 Tako jeste.  (Sam sa sobom) 
                               Znao sam unaprijed 
      Da će to bit ili takvo štogod.  (Glasno i strogo.) 
      Ako li si možda za to došla 
      Moliti me da ih opet pustim 
      Na slobodu, a to ti unaprijed 
      Tu svečano pred gospodom kažem 
      Da uzalud riječi svoje trošiš. 
 JELENA 
 (mirno i ganuto) 
 Istina je, ja sam za to došla 
      Da te molim za te siromahe, 
      Koji valjda tol'ko nisu krivi 
      Da ih tako strogo kazniš. 
 TAHI 
 (plane - strogo) 
                                              Ja sam 
      Vlastan o tom suditi jedino, 
      Drugi nitko. 
 PLOVDIN 
                          Pravo je, ujače, 
      Tako valja. 
 JELENA 
 (obazre se na Plovdina - s dostojanstvom) 
                          Ja sam amo došla 
      Da supruga, a ne da nećaka 
      Pitam. 
 (Opet Tahu koji je pošao k prozoru te gleda napolje - umiljatom riječi.) 
                     Stoga molim iznovice: 
      Da uznike jadne veledušno 
      Iz tavnice pustiš da se vrate 
      Opet svaki k svojoj obitelji, 
      Svojoj ženi, kćeri il - 
 PLOVDIN 
 (zakrči kneginji riječ) 
                                    Ljubovci - 
 JELENA 
 (Plovdinu - veoma strogo). 
 Zaručnici - još bi bolje bilo 
      Da rečete... A odakle znate 
      Vi jur o tom, jedan da od ovih 
      Baš uznika zaručnicu ima? 
 PLOVDIN 
 (nešto porugljivo) 
 Znadem, pače još ju i poznajem. 
 JELENA 
 (uplaši se jako - sama sa sobom) 
 Naopako! - morati ću tomu 
      Na put stati.  (Tahu - umiljatim glasom.) 
                               Dakle moje molbe 
      Podnipošto nećeš da uslišiš? 
 TAHI  (prkosno) 
 Neću, bogme, pa zato će ostat 
      Kao što sam sudio i rekô; 
      Jer što jednom ja osudim komu, 
      To ga zapast, mora svakojako. 
 JELENA 
 Pazi da se s toga ne pokaješ. 
 TAHI  (strogo) 
 Što će reći ove kobne riječi? 
 JELENA 
 Ništa drugo van to da se kmeti 
      Ionako do skrajnjeg očaja 
      Dotjerani nemilom strogošću 
      Lako mâmom pomamiti mogu. 
 TAHI 
 Ne bojim se toga, ja ću njima 
      Jur u glavu maglu utjerati 
      Dok se opet pameti dozovu. 
 JELENA 
 Ako samo ne bude prekasno. 
 TAHI  (porugljivo) 
 Prođi me se s takovimi riječmi, 
      Djeci možeš tijem zadati straha, 
      Al ne meni - meni podnipošto...  (Odva žno.) 
      Ja ću ostat svom načelu vjeran, 
      Pa od njega odstupiti neću 
      Niti tebi, nit ikom za volju.  (Opet porugljivo.) 
      Ali zašto da se žestim odviš, 
      Ta znat mi je trebalo od prije 
      Da su tvoja načela odavna 
      Sasvim ista sa onimi uvijek 
      Što ih glede tih seljaka goji 
      Stari i mili znanac tvoj - knez Konjski. 
 JELENA 
 (s dostojanstvom i ponosom) 
 Ja ne tajim da sam uvijek rado 
      Pristajala uz sve što je dobro, 
      Što je dično, plemenito, lijepo, 
      Al sam isto tako zazirala 
      Od sramotnih ili grdnih čina. 
 (Poklonivši se gospodi - ode polagano.) 
 PRIZOR ŠESTI 
 PRIJAŠNJI bez JELENE 
 KEGLEVIĆ  (Tahu) 
 Kneginju si, brate, uvrijedio 
      Očevidno što si kneza Konjskog 
      S nekim ruglom spomenuo njojzi, 
      I to ovdje baš pred nami. 
 TAHI  (slegne rameni) 
                                    Neka! -  (Stanka.) 
      A zar nije istina što njojzi 
      Rekoh, nije li knez Konjski znanac 
      Njezin jur od mladih ljeta? - Pače 
      Pogriješio ne bih kad bih rekô 
      Da joj bješe i ljubovnik. 
 ALAPIĆ 
                                         Ne bi 
      Uistinu pogriješio bio, 
      Jer to znamo, al mi znamo i to 
      Da njih dvoje, ljubeći se s rijetkom 
      I primjera dostojnom ljubavlju, 
      Zaručeni biše, kadli -  (zate že nešto...) 
 TAHI 
 (zakrči mu riječ) 
                                         Mene 
      Vrag opsjeni, te sam, vidjevši ju, 
      Odlučio da mi ženom bude, 
      Zatim pako radio sam odmah 
      Da nuzljubu svomu koga živa 
      Baš ne trpjeh nikad, u njezinih 
      Roditelja iskuham poparu 
      Što mi skorom i za rukom pođe, 
      Na što ona tad pod moraš, plačuć, 
      Ali ipak ženom mojom posta. 
 KEGLEVIĆ 
 Znam zastalno da uzroka nemaš 
      Kajati se s toga jer takove 
      Plemenite gospođe i dobre, 
      Vjerne zvanju svom u svakom smislu, 
      Možebiti u čitavoj našoj 
      Domovini nema. 
 ALAPIĆ 
                               Istina je, 
      Svi se u tom slažu. 
 TAHI 
                                    Možebiti, 
      Ali ja se zato ipak mnokrat 
      Kajem s toga; jer otkad ju ženom 
      Svojom zovem, ja ne vidjeh nikad 
      U nje vedra il rumena lica, 
      Već uvijeke blijedo, neveselo, 
      Oči tavne, mnokrat zaplakane, 
      Kojeno me - kad pogleda u me - 
      Više puta nehotice žežu, 
      Rekao bi da me mučeć teškim 
      Grijehom kore zgriješenim prot njojzi 
 (Gnjevno najprije, nu zatim   žalosno.) 
 Ali sve to neka bi još bilo, 
      Sve to bih joj oprostio jošte, 
      Da je samo u ova sva ljeta 
      Našeg braka rodila mi sina; 
      Al tako će sa mnom, bez poroda, 
      Iščeznuti u Hrvatskoj skoro 
      Možno staro pleme kneza Taha. 
 PRIZOR SEDMI 
 PRIJAŠNJI i ZRINJSKI 
 SVI 
 (čim Zrinjski u sobu stupi) 
 Dobro došô! 
 ZRINJSKI 
                          Bolje našô, braćo! 
 (Rukuje se redom s nazočnimi.) 
 TAHI 
 (Zrinjskomu - prijazno) 
 Oj, šurjače, odakle ti k nama? 
      Donosiš li dobrih nam glasova? 
 ZRINJSKI 
 Zle ti nosim, svače. 
 (Tahi i ostali se uznemire.) 
 PLOVDIN 
                                    Naopako! 
 TAHI 
 (razabravši se najprije - ozbiljno) 
 A kaži nam što je? 
 ZRINJSKI 
                                    Iz Zagreba 
      Sad dolazim, upravo od bana 
      I biskupa Jure Draškovića, 
      Koj mi kaza da iz Beča glasi 
      Nepovoljni stigoše za tebe. 
 TAHI 
 Trista jada! kakovi to glasi? 
      Da čujemo. 
 ZRINJSKI 
                          Stjepan Gregorijanec, 
      Suprug mlade Marte Heningove, 
      Zatim Konjski, Kerečen, Zabočki, 
      A i Sekel iz Krapine grada, 
      Svi se kralju Maksimilijanu 
      Potužiše: da porad tlačenjâ 
      I nepravdâ tvojih svikolici 
      Kmeti uprav ove okolice 
      Mnogo trpe pa da se sveđ bune, 
      A kralj na to odredio odmah 
      Da se ona sva komorska pola 
      U Stubici Doljnjoj i Susjedu, 
      Štono si ju držao u najmu 
      Sve do sada, tebi opet ima 
      Oduzeti. 
 TAHI 
 (plane -   žestoko, dok se ostali čudom čude) 
                     Tako li je?! -  (Grozno se smije.) 
                                                   Da, da,  (gnjevno) 
      To je ruglo da većega nema, 
      Al' svejedno, bilo što mu drago, 
      Mene sve to ipak krenut neće 
      S moga puta. Ala lud bih bio 
      Kad bih dao dobrovoljno iz ruku 
      Što sam stekô i što posjedujem... 
      Neka dođe tko od mene ište 
      Tu komorsku polu... Nek mi dođe! 
 ZRINJSKI 
 Ta doći će, nemaj brige za to, 
      Određeni jur povjerenici 
      Za taj posô za koj dan ovamo 
 TAHI 
 (sa zlobnim posmijehom) 
 Ala ću ih divno dočekati! 
 ZRINJSKI 
 Oni nose, kao što sam čuo, 
      Sobom pisma gdje kralj selskim sucem 
      Okolice ove piše: neka 
      Svojski rade da se puk umiri. 
 TAHI  (gnjevno) 
 Tu ne treba ničijega svjeta; 
      Ako l' bi se zbilja svi kmetovi 
      Tu naokol pobunili opet, 
      A to ću ih ja sam pritjerati 
      Na to da se opeta umire, 
      Ne treba mi miritelja tuđih 
      Makar da ih šalje tko mu drago. 
 ALAPIĆ 
 Pravo imaš! 
 PLOVDIN 
                          Dašto, posve pravo. 
 TAHI  (porugljivo) 
 Evo sada vidjeti možete, 
      Braćo moja, što u Nijemca važi 
      Vjernost tolkrat dokazana sjajno... 
      Ja do sada trojici kraljeva 
      Vjerno služih, dapače u boju 
      Prot dušmanom krv prolijevah za njih, 
      Pa gle kako ti me nagrađuje 
      Taj posljednji, da ga bog ubije! 
 PRIZOR OSMI 
 PRIJAŠNJI i ŠKANJEC koji smireno u sobu stupi. 
 PLOVDIN 
 (opaziv Škanjca, priskoči k njemu) 
 Kaži odmah ima li novina 
      Povoljnijeh? 
 ŠKANJEC 
 (potiho Plovdinu) 
                          Za vas, bogme, ima,  (Glasnije.) 
      Ali ne znam hoće l' našem knezu 
      Milostivom posve bit povoljno 
      Što mu kazat imam. 
 TAHI 
 (čuvši riječi Škanjčeve, osiječe se zlovoljno na njega) 
                                    Što to opet 
      Ovaj gavran hoće da zagrakće? 
 ŠKANJEC 
 Ja sam bio malo prije u selu 
      Onkraj gore -  (škiljeć na Plovdina) 
                                    u nekakvom poslu 
      Milostivog evo gospodina, 
      Al mi bješe upravo začudo, 
      Što zavratom vidjeh. 
 TAHI 
                                    Kakvo čudo? 
 ŠKANJEC 
 Vrve kmeti po Stubici Doljnjoj, 
      Tere zuje kao stršenovi 
      Kad im tkogod dirne u osinjak. 
 KEGLEVIĆ 
 Koj je uzrok tomu? 
 ŠKANJEC 
                               To ja ne znam, 
      A onamo nisam smio poći 
      Da ih pitam, jer bi me zacijelo 
      Toljagami što ih vidjeh u njih 
      Dozlaboga izmlatili bili 
      Kao vjernog slugu gospodskoga. 
 KEGLEVIĆ 
 (Tahu - potiho) 
 Ala brate, ne bi li se slutnja 
      Moja pa i gospođe kneginje 
      Glede kmetâ jur obistinila? 
 TAHI  (glasno) 
 Prođ' se, brate, i takovih misli! 
      To će biti uistinu posve 
      Drugi uzrok negoli da kmeti 
      Ustat sada misle proti meni 
      Gdje sam im ja tako čvrsto uzde 
      Popritegô jurve da se nikud, 
      Pasje vjere, s mjesta mać ne mogu... 
      A svi osim toga znadu dobro 
      Što ih čeka ako bi se digli. 
      To se valjda tom gursuzu samo 
      Pričinilo kada se je putem 
      Pijan valjda vraćao iz krčme. 
 ŠKANJEC 
 Nisam, bogme, gospodine kneže, 
      Danas jošte okusio vina, 
      Presjelo mi što sam ga god pio! 
 TAHI 
 Šuti veće, pa mi ne dosađuj 
      Pustom ovom babljom pripovijetkom. 
 (Stane se zatim sa ostalom gospodom natiho razgovarati.) 
 PLOVDIN 
 (stupiv naprijed sa Škanjcem) 
 Sad i meni hitro kaži što je 
      Sa djevojkom? 
 ŠKANJEC  (skrovno) 
                               Ona će zacijelo 
      Doći u ruke vaše, gospodine. 
 PLOVDIN 
 A kada će? 
 ŠKANJEC 
                          Skoro; čim tu opet 
      Bude lova. 
 PLOVDIN 
                Reci, kako? 
 ŠKANJEC 
                                    Lijepo! 
      Slušajte me, gospodine, samo: 
      U zavratu susreo sam prije 
      Slugu naše gospođe kneginje 
      Što ga posla sa porukom Stani: 
      Da ovamo dođe zasigurno 
      Čim gospoda opet u lov pođu; 
      A Stana će, znam, zastalno doći 
      Još ovaj put, akoprem joj otac - 
      Kao što mi rekoše u selu - 
      Zabranio u grad ići amo... 
      A mi ćemo pričekat djevojku 
      Kad se bude vraćala iz grada 
      U gustome lugu onkraj gore, 
      Pa tad silom, ne bude li htjela 
      Dobrim poći, hoćemo ju odvest 
      U samotnu klijet obližnjeg tamo 
      Vinograda gospodskoga gdjeno 
      Vas s djevojkom nitko živ na svijetu 
      Nanjušiti neće. 
 PLOVDIN 
                               Evo tebi 
      Za te vijesti i za trud tvoj. 
 (Poda Škanjcu novaca.) 
 ŠKANJEC 
                                         Hvala, 
      Gospodine. 
 PLOVDIN 
                          A za koj dan valjda, 
      Znam da ćemo opet lov loviti; 
      Da si gotov tad na posô. 
 ŠKANJEC 
                                         Bit ću. 
 TAHI  (Plovdinu - šaljivo) 
 On, nećače, šta si zaključio 
      S tim svodnikom vražjim... Hoće l' biti 
      Skoro tvoja plaha kći Gupčeva, 
      Radi kojeg sada tekar žalim 
      Što ga silom nisam pridržao 
      Da ga kaznim za njegove riječi 
      Drzovite?... Al on će mi doći! - 
 (Na ove posljednje riječi Tahove otvore se širom vrata palače i Gubec se uka že.) 
 PRIZOR DEVETI 
 PRIJAŠNJI. - GUBEC s GOZETIĆEM i LEPOIĆEM stupi u sobu, poklonivši se smireno gospodi. 
 TAHI 
 (strasno i gnjevno usklikne) 
 Ha, evo ga!...  (Sam sa sobom.) 
                               Baš mi dobro dođe, 
      Nije mogo doći u bolje doba. 
 (Osiječe se na Gupca - strogo) 
 Šta ćeš ti tu u mojemu gradu? 
 GUBEC 
 Oprostite, gospodine kneže, 
      Ja baš nisam došô zloradice, 
      Već smireno sa ova dva druga - 
      Kmeta vaša - da vas nešto molim. 
 TAHI  (porugljivo) 
 Ti si valjda došô da me moliš 
      Za Pozepca i za Gregorića 
      Što sad čame u tavnici, je li? 
 GUBEC 
 Jeste. 
 TAHI  (oholo) 
                     Kaži što je tebi stalo 
      Do kmetova mojih? - Tko je tebi 
      Vlast podao da ih tu zastupaš? 
 GUBEC 
 Mene vaši kmeti izabraše 
      Da vas molim za dvojicu onu 
      Nesretnika. 
 TAHI  (zakrči Gupcu riječ) 
                     Šuti, pa znaj i to: 
 Sve da sam ih oprostio uze, 
      A to bi ih, vjeruj meni, sada 
      U tavnicu bacio nanovo, 
      Uprav stoga što si ti mi došô 
      Da me moliš za nje. 
 GUBEC 
                               Žao mi je, 
      Kad je tako, - ali, gospodine, 
      Kažite mi čim vas ja uvrijedih, 
      Što ste tako gorki prama meni? 
      Ta baš danas -  (zate že.) 
 TAHI 
 (upada mu u riječ) 
                     Spasi meni život, 
      Je li? - to je što si htio reći. 
 GUBEC 
 Bog i duša, to mi nikad ne bi 
      Na um palo bilo da me vaša 
      Gordost na to nije pritjerala. 
 TAHI  (ponosito) 
 Dužnost svakog seljanina jeste: 
      Izvrći se za gospodu svigdje 
      Pogibelji, ako li ustreba, 
      Za njih ginut... Ali ja sam ipak 
      Tebe htio za tvoj čin nadarit 
      Baš gospodski... Zašto nisi uzo? 
 GUBEC 
 Ne daj bože da sam za to uzo 
      Plaću kakvu. Ali ako ipak 
      To što svrših sa pomoćju božjom, 
      I najmanju cijenu za vas ima, 
      A to molim da me voljno sada 
      Poslušate, buduć da prijašnju 
      Molbu moju glede nesretnikâ 
      Uhapšenih saslušat nećete; 
      Rado bih vam nekoliko riječi 
      Kazivao. 
 ZRINJSKI  (Tahu) 
                     Budi mu na volju. 
 KEGLEVIĆ 
 Da čujemo što će ti kazivat. 
 TAHI 
 (Gupcu - oholo) 
 Ja inače ne bih s tobom više 
      Htio riječi da uzalud tratim, 
      Al za volju mojih prijatelja 
      Neka bude, hoću da te slušam. 
      Al ti kažem: pazi što govoriš. 
 GUBEC 
 Istinu ću kazat, ništa drugo, 
      Samo molim da me sve do kraja 
      Saslušate voljno. 
 TAHI  (prijezirno) 
                               Ded govori! 
 GUBEC 
 Ta vi znate, da vam i ne kažem, 
      Da su čudne postale prilike 
      Od nekoga doba... I kmet misli 
      Te razmišlja kako ga je Višnji 
      Baš ko i vas stvorio na kip svoj, 
      Pa on zato sve teže podnosi 
      Teški zulum što ga podižete, 
      Zatim što mu gazite poštenje, 
      Što različne bijede iznosite 
      Navaljujuć globe na kmetove, 
      Tim grehotu pred bogom čineći. 
 (Stranom Tahu, a stranom i ostaloj gospodi.) 
 Al ovako nemojte, gospodo, 
      Već budite kmetu svojem dobri, 
      Ne iznos'te globâ ni porezâ, 
      I toliko drugih raznih bijeda, 
      Ne tjerajte osvete na kmete, 
      Ne dirajte u njihove žene, 
      Ni u čemu u njino poštenje, 
      Ne gazite njihovih svetinja, 
      Nemojte ih ko zvijer razgoniti 
      Po lugovih, da od vas zaziru, 
      Nego paz'te kmete ko sinove, 
      A oni će vama biti vjerni, 
      Rado će vas slušat kad budete 
      Kao ljudi s njima postupali, 
      A ne kao njihovi krvnici...  (Svečano) 
      Slušajte me dok prekasno nije, 
      Pa će vama dugo bit gospodstvo, 
      Ako l' mene to ne poslušate, 
      Bit će, bogme, po vas naopako... 
 TAHI  (gnjevno) 
 Po te bit će odmah naopako 
      Ako samo još riječcu izustiš. 
 PLOVDIN  (Tahu) 
 Dajte i njemu u tavnici mjesta, 
      Da se danas-sutra sjećô bude 
      Kad je svojom drzovitom riječju 
      Zastupao ovdje pred gospodom 
      Vrijednu svoju braću poderanu. 
 (Čuje se neka graja u gradu) 
 GUBEC 
 (sluteći što bi toj graji mogao biti uzrok - nastavi odva žno) 
 Čuvajte se sirotinje kmetske 
      Što se rado njojzi vijek rugate, 
      Čuvajte se, ja vam evo kažem, 
      Bosonoge ljute golotinje 
      Štono ju vi na zlo nametnuste, 
      A i proti sebi jur dovoljno 
      Navrkaste, da već glave diže 
      Svud naokol od nekoga doba, 
      Čuvajte se! - ako bolji njojzi 
      Ne budete posad negol' dosad, 
      Ustati će pogaženi kmeti, 
      Ustati će ko iz zemlje trava, 
      Da vam vrate šilo za ognjilo. 
 TAHI 
 (planuv srdžbom vikne Škanjcu) 
 Drž' ga, špane! 
 (Škanjec priskoči i hoće da se lati Gupca, al Gubec ga u isti čas tako silno turi od sebe, da se Škanjec na tlo sruši. Ostala gospoda videći to, skoče bli že Gupcu, a Tahi gnjevno i iza glasa poviče:) 
                          Ej panduri, gdje ste? 
      Sakujte mi tog bundžiju kletog! - 
 (U isti čas kad Tahi ove riječi izusti, nahrupi Pasanec na otvorena širom vrata sa mnogobrojnimi seljaci u palaču.) 
 PRIZOR DESETI 
 PRIJAŠNJI i PASANEC sa seljaci što su oboru žani toljagami i sjekirami. 
 PASANEC 
 (čuvši posljednje riječi Tahove - porugljivo) 
 Ej polako, gospodine kneže, 
      Evo nâs tu umjesto pandurâ 
      Štono leže dolje u dvorištu 
      Povezani redom ko snopovi. 
 TAHI 
 (prene se s ostalom gospodom - Pasancu) 
 A što će to reći? 
 PASANEC 
 (sveđ porugljivo) 
                                    To će reći 
      Da smo svi mi što dođosmo amo, 
      Baš slutili da će biti posla 
      Za nas ovdje; pa gle, tako j' zbilja. 
 PLOVDIN 
 (poviče glasno) 
 Ustali ste dakle silovito 
      Proti svojem knezu milostivom. 
 PASANEC 
 (porugljivo) 
 Prođ se toga! - kako milostivom? 
 (Kaže prstom na Taha.) 
 U ovoga nema od milosti 
      Niti traga; to je ljuti krvnik 
      Svojih kmetâ. 
 TAHI 
 (u najvećoj srd žbi trgne sablju i skoči proti Pasancu da ga njom ošine) 
                               Umah šuti, pseto! 
 (Svi seljaci kao bijesni skoče, toljagami i sjekirami mašući naprijed.) 
 PASANEC 
 (zamahne toljagom strahovito iznad glave Tahove, na što se Tahi za korak odmakne) 
 Ti sad šuti, vražji vukodlače, 
      Ako nećeš da te skupa s timi 
      Što ih tu kod tebe zatekosmo, 
 (uzev toljagu u lijevu ruku - pokazuje Tahu golu pesnicu) 
 Te ne smrve gole ruke naše 
      Bez našijeh batâ i sjekirâ. 
 GUBEC 
 (mahne Pasancu i seljakom da se umire - zatim Tahu i ostaloj gospodi veoma ozbiljno) 
 Vidite li, oj gospodo, sada 
      Što su prosti i tlačeni ljudi 
      Kad se dignu u očaju svojem?... 
      Sad vidite!  (Sam sa sobom.) 
                               Al će biti sada, 
      Ja se bojim, možda jur prekasno. 
 (Stanka - iz početka ozbiljno, zatim pak sve većma vatreno.) 
 Puk priliči čistomu potoku 
      Što iz gorskog vrela proistječe 
      I u kom se lijepo sveđ zrcali 
      Bijeli danak svojim žarkim suncem, 
      Vedra noćca zvijezdam i mjesecom, 
      Pa on tiho teče i potječe, 
      Žuboreći, preskakujuć lako 
      Kamenčiće sve dalje i dalje, Pa još putem cvijeće i travice, 
      Razne ptice, zvijeri grabežljive 
      I pitome, žednoga putnika, 
      I hajduka gorskog - svakog poji, 
      Svakom daje da se njim okrijepi; 
      Ali kad se ljuta bura digne, 
      Sasuv crni strelonosni oblak 
      Na potočić, bijuć ga vjetrovi 
      I pljuskajuć kišom neprestano, 
      Lupajući kamenjem iz gorâ: 
      Tada potok bujica postane, 
      Plaha, silna, sve to veća i veća, 
      Koja bjesni te se sva uspjeni, 
      A iz svoje tijesne plitke struge 
      Na bregove šumom poustane, 
      Odnoseći jele od planine. 
 (Stanka - umirenije gospodi.) 
 Evo, to je živa slika puka; 
      Kamo sreća da ste na to prije 
      Pomislili, toga ne bi bilo. 
 PASANEC  (porugljivo) 
 Kakovo su sjeme posijali, 
      Takav evo njima plod sad niče. 
 GUBEC 
 (Tahu - mirno i učtivo) 
 Sad još jedno: napolje nam dajte 
      Braću našu, uznike nedužne. 
 PASANEC 
 (upada Gupcu u riječ) 
 Ne treba ga već moliti za to, 
      Već su prosti, mi ih izvukosmo 
      Iz tavnice - tu su obojica. 
 (Pozebec i Gregorić što su dosad bili zaklonjeni, stupe iz hrpe seljakâ na vidjelo.) 
 GREGORIĆ 
 (čim pred Taha odva žno stupi - prkosno) 
 Evo mene!... Vidite li, kneže, 
      Da je ipak prije reda sunce 
      Jur svanulo pred mojimi vrati. 
 POZEBEC 
 (isto tako, kao i Gregorić, stupi pred Taha - prkosno) 
 Vidite li?... I meni je ruka 
      Do klobuka došla... Prost sam evo 
      Vam usprkos, gospodine kneže; 
      Marvu pako moju i ostalih 
      Tjerat ćemo opet svaki k sebi, 
      A vas za to nećemo ni pitat. 
 TAHI 
 (škrine zubima - mrmljajuć ispred sebe gnjevno) 
 Ha, prokleta pseta... Dobro, dobro! 
 LEPOIĆ 
 (stojeći najbliže do kneza Taha i razumjevši njegove riječi - Tahu glasno) 
 Kad nas rado psima vijek krstite, 
      To vi sada vidjeti možete 
      Da nij' dobro budit psa kad spava, 
      Jer vas ujest može ljuto pseto. 
 GOZETIĆ 
 (Tahu - porugljivo) 
 Vi se silom nama vijek grozite... 
      Evo sile! - Tko je sada jači? 
 GUBEC  (ozbiljno) 
 Pravo nije kad se sila silom 
      Uzbijati mora nemilice, 
      Pravo nije, ali - lijeka nije. 
 GOZETIĆ 
 Baš je pravo tako, mili brate, 
      Klinom treba da se klin izbije. 
 PASANEC 
 (porugljivo Tahu i ostaloj gospodi) 
 Evo sada i sami vidite 
      Da nam vaše kule i gradovi 
      Ne smetaju ništa kad uljesti 
      Baš hoćemo da vas potražimo. 
 GREGORIĆ 
 (seljakom - o gospodi) 
 Što se koče u tijeh gradovih 
      Kojeno su načinili kmeti 
      Svojim znojem, svojimi žuljevi 
      Krvavimi, oko njih radeći 
      I gradeć ih mnogo godin dana? 
 POZEBEC 
 Ali kmeti mogu kad ushtiju, 
      Te gradove i kule gospodske 
      Isto tako za dan oboriti 
      I gospodu zakopat pod njima. 
 GREGORIĆ 
 To će i biti - doć će vrag po svoje. 
 POZEBEC 
 Neka dođe, čim prije tim bolje, 
      Nam ne treba tijeh tlačitelja 
      Što nemaju ni vjere ni duše, 
      Već nam samo vele: daj, pa šuti, 
      Te se muči, kako te bog uči! 
 LEPOIĆ 
 Dosta nam je njihova gospodstva, 
      Dosta ga je, ostalo im pusto! 
 PASANEC  (strasno) 
 Dolje dakle s njimi, sad je zgoda! 
 POZEBEC 
 Dolje s njimi! nek ne misle jadni 
      Da je seljak, prem siromah, šala. 
 GREGORIĆ 
 Jur do nokta nam je dogorjelo, 
      Od njih više živjet ne možemo, 
      Dolje dakle s njimi! 
 SVI SELJACI 
 (razdra ženi prijašnjimi riječmi, skoče i viču strašno) 
                                    Dolje! Dolje! 
 TAHI 
 (razabravši se najprije - trgne sablju - gospodi odva žno) 
 Prijatelji, zar ste onijemjeli 
      S čuda, jer od straha znam da niste? 
      Osvijest'mo se!  (Gospoda trgnu sablje.) 
 KEGLEVIĆ  (odva žno) 
                               Hajde, braćo, složno! 
      Kad su željni ogledat se s nami. 
 ALAPIĆ 
 (seljakom - odlučnim glasom) 
 Hajde na nas ako vas je volja, 
      Mi ćemo vas ljudski dočekati. 
 ZRINJSKI 
 (krepkim glasom) 
 Neka barem znadu da mi nismo 
      Kukavice što predamo od njih. 
 PLOVDIN 
 (poviče seljakom - grozeć im se sabljom) 
 A prije će mnoga pući šuplja 
      Kmetska tikva, negoli ikoji 
      Od nas sabljom mahati prestane. 
 PASANEC 
 (poviče seljakom) 
 Udri dakle naši!... Za dva hipa 
      Bit im neće ni traga ni glasa! 
 (Zamahne toljagom, na što svi seljaci s njime navale na gospodu koja ih dočekaju na sablje.) 
 GUBEC 
 (što je dosad mirno stajao, stupi za taj hip među razjarene kmete i gospodu - krepko, regbi zapovijedajući, najprije seljakom) 
 Stante, braćo!  (Isto tako i gospodi.) 
                                    A vi ne ludujte! 
 (Pokazuje gospodi mnoštvo seljakâ prstom.) 
 Pogledajte samo oko sebe, 
      Pomislite da će na jednoga 
      Od vas namah dvaest navaliti, 
      Uzalud vam dakle hrabrost vaša, 
      Tu vam ništa koristiti neće, 
      Još dapače ubitačna vama 
      A i braći vašoj u svoj zemlji 
      Biti hoće... Predomislite se! - 
 (Čim vidi da se gospoda zbilja kao predomišljaju, nastavi sve to krepčije.) 
 Vjerujte mi, sad drukčije nije, 
      Znat vam valja da je puk razdražen 
      I potaknut strašću na osvetu, 
      U bjesnilu svome nalik vatri 
      Što ne pazi na mjeru ni zakon... 
      Ded na primjer: uzmi bagljić slame, 
      Mahni njime preko vatre žive, 
      Time nećeš vatru ugasiti, 
      Nego jače uspiriti samo, 
      Tako da će njen bukteći plamen, 
      Sukljajući sve dalje i dalje, 
      Popaliti što mu na put stane, 
      Te se uzvit nebu pod oblake 
      Gdje ga sila ljudska više neće 
      Ugasiti il ustavit moći...  (Umjerenije.) 
      Zato čujte što vam sada kažem.  (Tahu.) 
      Navlastito vama, gospodine... 
 (Stanka - svi šute, na što Gubec odva žno motreć seljake, krepko nastavi prama gospodi.) 
 Što je bilo, od boga vam prosto, 
      Ali odsad ako opet bude 
      I najmanji povod tužbi kmetu, 
      Nit smo bili, nit što govorili... 
 (Svečano i vatreno.) 
 Ja ću braću svoju tad svetiti 
      I odužit duga gospodskoga, 
      Te osvjetlat vječnoj pravdi lice, 
      A vi ćete - prije ili poslije - 
      Ko nemili tlačitelji kmeta, 
      Redom ginut, propast, ako bog da! 
      Gradovi će vaši opustjeti, 
      Iz ognjišta pronić će vam trava, 
      Dvorane vam spopast paučina, 
      Prozore svud bršljan propletati, 
      A kupina zastrti zidine 
      Dok ih zatim ne razvali vrijeme, 
      Razvaljene s zemljom ne poravni. 
      Kud ste godijer drumom prolazili 
      I kopitom konjskim zadirali, 
      Tud će bujna proniknuti drača, 
      Drumovi će poželjet gospode, 
      A gospode nigdje biti neće...  (Ozbiljno.) 
      To pamtite! -  (Seljakom - krepko i odlučno.) 
                                    A vi sa mnom, braćo! 
      Kazasmo im što smo god mislili, 
      Dokazasmo da smo i mi ljudi 
      Koji znamo krepko branit svoje; 
      Braću svoju izbavismo uze, 
      A drugoga nama  zasad  nema 
      Posla ovdje... Hajdmo dakle kući! 
 (Pošto gospodu redom ozbiljno pogleda, a seljakom rukom mahne, ode posljednji za njima s osobitom pristalošću i dostojanstvom.) 
 TAHI 
 (čim seljaci odu, zagrozi se pešću - u najvećem bjesnilu) 
 Tako boga nikad ne vidio, 
      To će meni krvavo platiti! 
 
 
 
 ČIN TREĆI 
 
 PRIZOR PRVI 
 Gusta šuma. Slijeva strmo sljeme gorsko. Večernje doba. Sunce upravo zalazi. - PASANEC i MARA dolaze stazom što vodi u Stubicu. 
 PASANEC 
 Čuj, Marice, da ti pravo kažem, 
      Meni nije pravo ni povoljno 
      Što umjesto Stane ti sad ideš 
      U Stubicu, u to vražje gnijezdo; 
      Slutim nešto: dobro biti neće. 
 MARA 
 Oj Andrija, nemoj djetinjiti! 
      Ta znaš i sam da gospode nema 
      Sad u gradu; svi su u lov pošli, 
      Pa će istom sutra vratiti se. 
      A što idem ja umjesto Stane, 
      Toga nemoj da mi u zlo primiš, 
      Jer me ona zamolila za to, 
      A ja rado idem njoj za ljubav; 
      Ta koliko puta ona meni 
      A i mojim roditeljem dobra 
      Učinila prošaste godine 
      Gdje bijaše rđava ljetina, 
      Toga nikad zaboravit neću!... 
      Pa bih zato za nju i što teže 
      Poduzela i svršila rado, 
      Kamol' ne bih: da sad u grad idem. 
 PASANEC 
 Al mi kaži, ja te lijepo molim, 
      Zar to uprav danas biti mora? 
 MARA 
 Tako jeste, jerbo je kneginja 
      Stani danas opet poručila 
      Da k njoj u grad dođe svakojako 
      Buduć da joj kazat ima nešto 
      Vrlo silno. Stana bi doduše 
      Sama rado pošla bila, ali 
      Onomad joj otac to zabrani, 
      A baš jutros i on nekud ode, 
      Te ga nije mogla zamoliti 
      Da ju pusti u grad, a bez znanja 
      Njegovoga ona ne bi pošla 
      Podnipošto. 
 PASANEC 
                          Idi kad je tako, 
      Samo nemoj dugo zatrajati. 
 MARA 
 Vratit ću se pošto budem čula 
      Što će Stani kneginja poručit. 
 PASANEC 
 Ja ću poći dotle tu nalijevo, 
      Možebiti da ću se sastati 
      S ocem tvojim koj će se također 
      Tu vraćati iz livade svoje 
      Kud je pošô - kako mi je kazô - 
      Da nakosi nešto malo trave. 
 MARA 
 Da, da, zbilja i on će se vraćat 
      Ovim putem, pa ćemo zajedno 
      S njime tada opet kući poći. 
 PASANEC 
 Bit će tako, samo gledaj da se 
      Skoro vratiš. 
 MARA 
                          Za pol sata bit ću, 
      Ja se ufam, opet ovdje. 
 PASANEC 
                                         Dobro, - 
      Čekat ću te s ocem tvojim... Zbogom! 
 (Rastaju se. Mara ode putem prama gradu, a Pasanec krene stazom nalijevo.) 
 PRIZOR DRUGI 
 PLOVDIN i ŠKANJEC skoro zatim dolaze, pošto Pasanec i Mara odoše. 
 ŠKANJEC 
 To bijaše ona, ja ne sumnjam, 
      Te se ovdje - uprav na tom mjestu - 
 (Pokazuje prstom ono mjesto gdje se je prije Mara s Pasancem rastala) 
 S ocem ili s dragim rastajala 
      Malo prije... Vidjesmo ih ovdje 
      S ove stijene. 
 (Obazire se na strmi brijeg otkud je malo prije došao sa Plovdinom.) 
                          Zatim muž tu ode 
      Nekud u lug, a ona tim putem 
      Uprav u grad. 
 PLOVDIN 
                          Bit će ko što veliš, 
      Akoprem ih dobro ne razabrah, 
      Buduć da me zalazeći sunce 
      Zasjenilo. 
 ŠKANJEC 
                     Ona je bez sumnje. 
 (Smiješeći se zlobno.) 
 Sad nam više ptica uteć neće! 
 PLOVDIN 
 Samo ako drugim kojim putem 
      Možd' ne krene kući. 
 ŠKANJEC 
                                    To ne može, 
      Jer taj samo put u selo vodi... 
      Što se toga tiče, strah me nije 
      Da za rukom otmica ne pođe, 
      Al se s druge strane nešto bojim, 
      Ne bi l' vrag joj u hip odlučivi 
      Oca ili dragog pozvô u pomoć, 
      Jer bi tada vražjeg posla bilo. 
 PLOVDIN  (porugljivo) 
 Sram te bilo, strašivico jedna, 
      Kad se bojiš takovih junaka 
      Bosonogih. 
 ŠKANJEC 
 (porugljivo, nu poluglasno) 
                          Vidio sam ipak 
      Gdje takovi bosonogi momci 
      Utjeraše u strah bolje od mene. 
 PLOVDIN 
 A što mrmljaš, zar se sveđ još bojiš? 
 (Skine s ramena pušku, te ju podaje Škanjcu) 
 Evo dakle na utjehu tebi 
      Puške moje, pa ako bi zbilja 
      Od potrebe bilo, a ti pucaj 
      Bez obzira; ja ću pak djevojku 
      Ugrabljenu odnijeti do onkraj 
      Ove gore gdje nas jur čekaju 
      Dobri naši konji osedlani 
      Koji će nas letom lastavice 
      Za čas dovest do gospodske klijeti. 
 ŠKANJEC 
 (ogleda oganj na puški) 
 Dobro dakle, a ja evo vami 
      U zamjenu ključ od znane klijeti 
      Sad predajem. 
 (Predaje Plovdinu ključ - smiješeći se.) 
                          Želeć vam unaprijed, 
      Da tu noćcu sprovedete lijepo 
      Sa djevojkom. 
 PLOVDIN 
 (nestrpljivo se obazire) 
                          Što to može biti 
      Da je nema, a mrak se jur hvata? 
 ŠKANJEC 
 (opaziv djevojku izdaleka - brzo i potiho) 
 Evo vam je... Ali sad stanite 
      Tu na stranu s puta da vas kako 
      Ne opazi prije reda.  (Stupe za obli žnji grm.) 
 PLOVDIN 
 (zakrčiv Škanjcu riječ) 
                                    Šuti! 
 PRIZOR TREĆI 
 PRIJAŠNJI – MARA 
 MARA 
 (dolazi, te stane malko) 
 Što je, bog zna, uzrok da mog oca 
      Sa dragijem jošte ovdje nema, 
      Premda je već više od pol ure 
      Jurve prošlo otkako se s njime 
      Tu rastadoh?  (Uzdiše.) 
                               Pričekat ću malko. 
 (Ogleda se - strašivo nastavlja.) 
 Nešto sad i mene strah spopada 
      U toj pustoj šumi gdje se stere 
      Sve to više sada noć i tmina, 
      A noć nikom baš prijazna nije. 
 PLOVDIN 
 (skoči naprijed - strasno i hitro) 
 Bit će tebi u mom naručaju! 
 (U isti mah čvrsto obuhvati i digne Maru, te krene s njom   žurno stazom uzbrdo.) 
 MARA 
 (sprva sva onijemi, te se ukoči od straha, zatim očajnim glasom) 
 Jao meni!... 
 PLOVDIN 
 (strasno Mari) 
                          Šuti, ni riječ više! 
 ŠKANJEC 
 (slijedeć žurno Plovdina - Mari pakosno) 
 Il ćemo ti usta raskrečiti.  (Plovdinu.) 
      Sada pako što moguće brže 
      Uzbrdice... Ali samo paz'te 
      Da se vama ne omakne noga 
      Penjući se tom stazicom uskom 
      Ća do vrha - propali bi tada 
      Sa djevojkom zajedno u jazu 
      Što s provale strašno tu zijeva. 
 (Čuju se iza prizora Pasanec i Pozebec u razgovoru) 
 Hajdmo žurno naprijed, ljudi idu... 
 MARA 
 (pozna po glasu oca i dragoga - poviče) 
 Pomozite!... Evo oteše me! 
 PRIZOR ČETVRTI 
 PRIJAŠNJI. - POZEBEC i PASANEC čuvši usklik Marin, dotrče na pozorište. 
 POZEBEC  (plaho i strasno) 
 Bože!... gdje si, kćerko? 
 MARA 
 (odzivlje se s naporom - glasno) 
                                    Ovdje, oče! 
 PLOVDIN  (strasno i gnjevno) 
 Šuti odmah! 
 (Zatisne joj silovito klečom usta) 
 PASANEC 
 (opaziv otmičare, što se već popeše blizu vrha gore, te pokazav ih Pozepcu prstom - strasno i gnjevno) 
                          Eno ih već blizu 
      Vrha tamo! 
 POZEBEC 
 (skoči naprijed - strasno) 
                          Hajd za njimi brzo! 
 PASANEC 
 (glasno i gnjevno) 
 Stić ćemo ih, ako bog dâ... Hajdmo! 
 (Pozebec i Pasanec otisnu se   žurno stazom za otmičari.) 
 PLOVDIN 
 (čuvši što seljaci rekoše, pospješi zajedno sa Škanjcem korake, dok Maru čvršće obuhvati - porugljivo niz brdo vičuć) 
 Zaludu je vikat za sokolom, 
      Kada se jur digô s golubicom 
      U visine, stić ga nećeš više! 
 PASANEC 
 (strasno) 
 Stići ću te, makar se uzvio 
      S njome istom nebu pod oblake. 
 PLOVDIN 
 (porugljivo i glasno Pasancu) 
 Iz oblaka, znaj, da treska strijela.  (Škanjcu.) 
      Pucaj sada, al nišani dobro! 
 ŠKANJEC 
 (skidajući pušku s ramena, stane) 
 Hoću odmah, ukoliko tmina 
      To ne brani.  (Nišani i odapne.) 
 PLOVDIN 
 (čim puška puče, grohotom se nasmije - porugljivo) 
                               Evo ti kalauza! 
 PASANEC 
 (ranjen u lijevu ruku posrne, nu Pozebec ga uzdr ži - u srdžbi) 
 Proklet bio!... Pogodi me jadna... 
      Sustati ću... Oblijeva me krvca... 
      Al' ne marim, barem sad upoznah 
      Po pištanju škanjca i jastreba, 
      Što će mi još oba doć na domet. 
 POZEBEC  ( žalosno) 
 Ali što će dotle moje dijete? 
 PASANEC 
 (tr že se i zaječi - gnjevno) 
 Daj mi, bože, krila da poletim! 
 POZEBEC 
 (dosjetiv se nečemu - hitro govoreć) 
 Hajdmo, goru tu da obiđemo; 
      Znam ja drugu skrovnu stazu dolom, 
      Pa ćemo im stati na put onkraj 
      Na ravnici kud će morat opet 
      Sići s gore... Ajd, ako možeš, sa mnom! 
 PASANEC 
 (sakupi svu snagu, i pošto maramom za silu zavije ranu - odva žno) 
 Hoću, hoću, pa zato i mogu! 
      Samo brzo, brzo!... Ne daj bože 
      Da prekasno stignemo onamo. 
 (Silaze brzo sa ono malo puta što su se jur bili popeli uz goru, te odu zajedno na desnu stranu u šumu.) 
 PRIZOR PETI 
 Seljačka kuća Gupčeva. Rano je jutro. - MARKO i STANA stupe iz dvorišta u sobu. 
 STANA 
 Zora sviće i danak se javlja, 
      Pa još nema Mare niti oca. 
 MARKO  (sjedne na klupu) 
 Mara bit će došla jur iz grada 
      Jučer, al će biti još kod kuće 
      Silnim kakvim zabavljena poslom 
      Kad do sada još ne dođe amo 
      Da ti javi što ti je kneginja 
      Poručila... A tvoj otac doć će 
      Isto tako skoro, nemaj brige. 
 STANA 
 Meni nije kazô kud je pošô, 
      A da li je tebi, dragi djede? 
 MARKO 
 Kazô mi je da će u Konjščinu 
      Knezu Konjskom poći. 
 STANA 
                                    Toga kneza, 
      Ko što čujem, osobito štuju 
      Svi njegovi kmeti, nije l' tako? 
 MARKO 
 Tako jeste, al on i jest vrijedan 
      Da ga štuju, on i Gregorijanec, 
      Pa još dva-tri osim te dvojice, 
      Jerbo s kmetom ljudski postupaju, 
      A ne tako ko što taj knez Tahi 
      Koji vražjim uprav krenu tragom. 
 (Zamisli se malko, zatim nastavi.) 
 Mili bože, čudna su vremena 
      Sad nastala, al ni u čem nisu 
      Bolja negol' što bijahu nekoć!  (Žalosno.) 
      Ja sad evo jur devedeseto 
      Ljeto gonim, mnogo toga pamtim 
      Iz mladosti svoje, gdje je ipak 
      Nešto malo bolje bilo kmetu. 
 STANA  (smiješeći se) 
 Nešto malo, to baš nije mnogo. 
 MARKO 
 Dosta, dijete, onom koj je malim 
      Zadovoljan.  (Stanka) 
                                    Bilo ti je tada 
      Više dobre gospode međ nama 
      Nego sada... Mnoge sam u glavu 
      Baš poznavo, kô na primjer kneza 
      Frankopana, slavnog nekoć bana -  (uzdiše) 
      Bog mu dao duši lako! 
 STANA 
                                         To je 
      Onaj, je li, mili djede, o kom 
      Svijet i sada tol'ko pripovijeda? 
 MARKO 
 E dakako... Još se živo sjećam 
      Kako dođe s čitavom povorkom 
      Pratilaca, sve sjajnom gospodom, 
      U grad Susjed da pohodi svoga 
      Pobratima, pokojnoga Ivu 
      Taha, oca ovog kmetskog vraga... 
 (Uzdišuć duboko, nastavi) 
 Mnogu čašu popih rujna vina 
      Tad na zdravlje bana sa drugari 
      Što ih sada sve jur zemlja krije 
      Skupa s onim komu tad napismo. 
 STANA 
 To je bilo već odavna. 
 MARKO 
                                         Da, da, 
      Bit će tomu do pedeset ljeta, 
      Davno je to, dijete moje, davno... 
      Tad sam jošte čil i čvrst muž bio, 
      A ne starac slijep i slab ko sada...  (Krepčije.) 
      Al mi sad još srce u grudima 
      Silno igra kad pomislim na to 
      Kako se tad na riječ Frankopana 
      Sve podiglo: prosti puk i plemstvo, 
      Pa kako nas zatim predvodio 
      Proti Nijemcem. 
 STANA 
                               Zar ste i vi, djede, 
      Tada pošli s banom? 
 MARKO  (ponosito) 
                               Jesam, bogme... 
      Bio sam ti s njime kod Ludbrega, 
      I pred gradom Varaždinom gdje je 
      Poginuo slavno... 
 (Uzdiše - zatim prisluškuje te čuje gdje dolazi netko.) 
                               Ded pogledaj, 
      Sad dolazi netko... Čini mi se 
      Da ti 'e otac. 
 STANA 
 (pogleda na prozor - radosno) 
                          Pogodiste, on je. 
 (Otrči k vratima što ih upravo u onaj čas otvori Gubec.) 
 PRIZOR ŠESTI 
 PRIJAŠNJI i GUBEC 
 GUBEC 
 (čim ogrli kćerku i tastu ruku poda, odlo ži torbu i štap) 
 Evo mene. A jeste li zdravo? 
 STANA 
 Jesmo, hvala bogu. 
 MARKO 
                               Već se Stana 
      Pobojala da se nije tebi 
      Dogodilo štogod. 
 GUBEC 
 (gladeći Stani lice - ljube žljivo) 
                               Ludo dijete, 
      Šta bi mi se dogoditi moglo?... 
      Razbojnikâ u nas - a u mene 
      Novca nema... Savjest mi je čista, 
      Hvala bogu - koga da se plašim? 
 (Stanka - sjedne na klupu pokraj Marka) 
 Ja sam noćas pošô iz Konjščine 
      Kad su prvi pijetli zapjevali, 
      A zasjali Kosci nad Oštrcom, 
      Te sam lijepo, praćen mjesečinom, 
      I po hladu hodao sve dosad. 
 STANA 
 Da si jučer uzjahao svoga 
      Riđa, još bi prije bio došô. 
 GUBEC 
 Ja ga nisam umoriti htio 
      Bez potrebe, jerbo mi ga danas 
      Za pluženje treba, a ja idem 
      Uvijek rado pješke, ko što znadeš. 
 MARKO 
 A nuder mi kaži, dragi Mate, 
      Jesi l' bio s Konjskim, jesi l' s njime 
      Govorio? 
 GUBEC 
                     Ja sam bio s njime, 
      I sa knezom Gregorijancem jučer, 
      Pa mi oni među ostalijem 
      Važnim vijestmi i to kazivahu 
      Da se hoće u Zagrebu skoro 
      Sakupiti gospoda na sabor. 
 MARKO 
 A znadeš li što je tomu uzrok? 
 GUBEC 
 Kmetovi su opet uzrok tomu, 
      Jer gospoda vide da razdražen 
      Puk ne mari za kraljevska pisma 
      Što stigoše na seoske suce, 
      Pače istih da povjerenikâ 
      Slušat neće što ih kralj tu posla 
      Da umire kmete, pa će zato 
      U saboru vijećati ukupno 
      Kako da se tomu melem nađe... 
      Ali ja sve mislim, tu sad više 
      Lijeka nema, preduboko se je 
      U stoljetne rane tlačenikâ 
      Uvriježio jurve otrov mržnje. 
 MARKO 
 Gdje je mržnja, tu obično skoro 
      I krv teče. 
 GUBEC 
                          Ja se bojim da će 
      Tako biti, premda svud nastojim 
      Ublažavat, kol'ko mogu, burne 
      Razdražene ćuti, al ne mogu 
      Na sve strane dospjet, a čuo sam 
      Da se kmeti i po drugih stranah 
      Domovine naše silno miču, 
      Ne hoteći slušati gospode, 
      Već radeći sve po svojoj glavi. 
 PRIZOR SEDMI 
 PRIJAŠNJI i GREGORIĆ koji u sobu stupi. 
 STANA 
 (priskoči veselo Gregoriću te mu poda ruku) 
 Moj Ilija, da si zdravo! 
 GUBEC i MARKO 
                                              Zdravo! 
 GREGORIĆ 
 Rado bih vam nazvô dobro jutro, Al o dobru sad govora nema. 
 GUBEC 
 Što je, kaži, da od boga nađeš? 
 GREGORIĆ 
 Vi ne znate, kako vidim, što je, 
      Jer inače pitali me ne bi; 
      Znajte: da su Tahovi panduri 
      Na njegovu zapovijed nanovo 
      Uhvatili do petnaest kmetova 
      Da ih bace u tavnice grada 
      Stubičkoga... Medu ostalimi 
      Gozetić je i Lepoić. 
 GUBEC  ( žestoko) 
                                    Zbilja? 
 GREGORIĆ 
 Jest, boga mi... Ja ih vidjeh glavom 
      Kako su ih odveli panduri 
      Svezanijeh ruku naopako. 
 GUBEC  (gnjevno ) 
 A zar neće mirovati jednom 
      Taj zulumćar kleti?  (Odva žno.) 
                                         Dobro dakle, 
      Neka znade da mi je riječ sveta, 
      Baš ko vjera kojom sam se bogu 
      Zavjerio onomad. 
 GREGORIĆ 
                                    Tako treba. 
      Što je preveć, nij' ni s kruhom dobro. 
      Ti si bio onomadne s njimi 
      Veledušan odviš. Prevelika 
      Tva dobrota nanovo ih samo 
      Oslobodi, a znati si mogô: 
      Tko se godijer ovcom čini, da ga 
      Na posljetku vuk proždrijeti radi. 
 GUBEC 
 Pravo imaš, ta mogo sam znati 
      I pomislit da se pas i mačka, 
      A kmet tlačen sa vlastelom gordim 
      Ne pomire do Sudnjega dana. 
 GREGORIĆ 
 Nepravdu su oni posijali, 
      Vražda niče, mi ćemo sad žeti, 
      A ufam se da će biti žetva 
      Od posjeva bolja svakojako. 
 PRIZOR OSMI 
 PRIJAŠNJI i DORA, sva zaplakana, uniđe. 
 DORA 
 (čim je unišla u sobu, ogleda se - zatim kroz plač) 
 Oprostite, tu sam došla sada, 
      Nemajući sama mira doma, 
      Da vas pitam, oj susjedi moji, 
      Nije l' kod vas možda moj Nikola 
      S kćerkom Marom? - Ali kako vidim, 
      Tu ih nema... 
 STANA  (strašivo) 
                          Šta, za milog boga! 
      Zar ih nema jur kod kuće? 
 DORA  (kroz plač) 
                                              Nema, 
      Žalibože... Nema ih od jučer. 
      Što je godijer duga noćca bila, 
      Dok ujutro istekla Danica, 
      I dok zatim osvanulo sunce, 
      Sveđ ih čekah jednako oboje 
      Bdijuć tere gorke roneć suze, 
      Ali jadna dosad ne iščekah. 
 GREGORIĆ 
 Ne bi li tu lopovština opet 
      Kakva bila od te vražje strane, 
      Otkuda nas sve od pamtivijeka 
      Pa do danas bez prestanka uvijek 
      Jadi samo i sramote biju? 
 GUBEC 
 (čuje mukli   žamor i hod svjetine, ustane, te pogledavši na prozor - klikne) 
 Milostivi bože, šta to vidim?  (Dori - ganuto.) 
      Tužna majko, sad se razaberi, 
      Pa se uzdaj u višnjega boga 
      I njegovu milost svemoguću. 
 (Otvori prozor, te poviče napolje) 
 Amo s njome, tu joj je i majka!... 
 (Ostali u sobi tronuti izgledaju što će biti.) 
 PRIZOR DEVETI 
 PRIJAŠNJI. - POZEBEC i PASANEC donose na spletenih od granja nosilih polumrtvu MARU. - Silni narod muče ih slijedi. 
 POZEBEC 
 (muklo i očajno Dori) 
 Evo t', majko, u jadu kukala, 
      Jedinice tvoje! 
 (Odlo ži s Pasancem nosila s Marom) 
 DORA 
 (u skrajnjem očaju zaječi i usklikne): 
                               Kćerko moja! 
 (Sruši se na koljena uz nosila, te objema rukama zastirući lice - gorko plače) 
 STANA 
 (plačući pristupi k Mari) 
 Posestrimo mila, čuješ li me?... 
 MARA 
 (slabim glasom) 
 Čujem... ali... molim... ne plačite! 
 (Poda rukom znak Stani na što se Stana sasvim k njoj sagne) 
 Slušaj, Stano, čuvaj se Plovdina... 
      Ja ti kažem... a i kneginja ti... 
      Poručuje isto... Čuvaj ga se! 
 GUBEC 
 (razabravši se najprije - Pozepcu i Pasancu) 
 Što se zbilo s njome?... Govorite. 
 POZEBEC 
 (pogleda najprije Maru, zatim Pasanca koji se blijed i nijem sav ukočio, te kao mahnit oči izbuljio) 
 Ja ne mogu s teška jada redom 
      Sve kazati kako bješe, jer mi 
      Riječ zapinje u grlu od plača, 
      Od nemila jada i od srdžbe... 
      Znajte dakle: Plovdin - bog ga kleo! 
      Jučer silom ugrabi mi kćerku, 
      Te ju pusti danas -  (muklo)                                          nesretnicu... 
 (Strašna stanka) 
 Ona zatim u očaju skoči 
      U provalu s brijega, gdje ti nas dva 
 (pokazuje na Pasanca sveđ još od jada ukočena) 
 Tražeći ju cijelu noć zaludu 
      Nagazismo istom jutros na nju, 
      Te sirotu donesosmo amo 
      Polumrtvu... 
 SVI 
 (zgrozivši se od te vijesti - muklo) 
                          To je grozno!... Strašno! 
 GUBEC 
 (žestoko i gorko) 
 U zvijeri bi srce prepuknulo, 
      A kamoli ne bi u čovjeka, 
      Takva čujuć a i gledajući! 
 STANA  (kroz plač) 
 Jao, Mare, moš li oprostiti 
      Što umjesto mene žrtvom posta? 
 MARA 
 (utješivo i blago - Stani) 
 Šuti... šuti!... ta ti kriva nisi! - 
 DORA 
 (svejednako plačući - Mari) 
 Oj nesretno milo dijete moje, 
      A kaži mi, majčine ti hrane, 
      Jesu li ti rane od vidanja? 
 MARA 
 (obrće glavom za znak da joj lijeka nema) 
 GUBEC 
 (poluglasno - kao sam sa sobom) 
 Vjerujem ti i osjećam živo, 
      Takve rane od prebola nisu, 
      Već od smrti gorke i nemile... 
 DORA 
 (opipava uda kćeri - strašivo) 
 Jao dijete!... kaži: osjećaš li, 
      Da ti je što bolje? 
 MARA 
 (slabim glasom, nu s blagim posmijehom) 
                                    Bit će skoro. 
 PRIZOR DESETI 
 PRIJAŠNJI. - JELENA stupi u sobu s dvoraninom koji pod pazuhom nosi malu škrinjicu 
 JELENA 
 (prijazno, nu žalosnim glasom) 
 Božja pomoć, ljudi! 
 GUBEC 
                                    Bog pomogo, 
      Milostiva gospo!... A što može 
      Biti uzrok tomu što kneginja 
      I supruga možnog kneza Taha 
      Sjajne svoje dvorove ostavlja 
      Te ovamo dođe u seljačku 
      Prostu kuću gdje se ročit poče 
      Gorka tuga s jadom? 
 JELENA 
 (blagim glasom) 
                                    Prijatelju! 
      Isti dakle udes nas sukobi, 
      Jad i tuga, oba crna druga, 
      Znaj, i mene sad da otjeraše 
      Iz dvorova, ko što veliš, sjajnih, 
      Da me prate amo - pa tad dalje... 
 (Uzdiše duboko, zatim ganuto nastavi) 
 Sve znam što se, na žalost, dogodi 
      Od jučernjeg dana sve potanko... 
      Znadem što se zbilo noćas s ovom 
      Svetom žrtvom paklenijeh strasti... 
 (Pokazuje Maru) 
 Znam nadalje što se zbilo danas 
      S nekojimi kmetovi nanovo, 
      Što ih kruta zloba utavniči... 
      Sve to znadem, a slutim još gore 
      Da će doći iza toga gdje ja 
      Od koristi neću moći biti. 
 STANA  (bri žljivo) 
 A zar ćete, milostiva gospo, 
      Ostaviti mene i još mnoge 
      Druge što vas toli ljube i štuju? 
 JELENA 
 (ganuto i ljupko) 
 Moram, dijete, inače ti nije. 
 STANA 
 Tko će biti od sad majkom, tko li 
      Zaštitnicom teško stradajućih? 
 JELENA  (svečano) 
 Onaj, Stano, koj vladajuć svijetom 
      Na vidjelo sva iznosi djela, 
      Te zla kazni, nagrađuje dobra 
      Prije ili poslije... Onaj koj je 
      Blagi otac slabog crva i mrava, 
      A kamoli umnoga čovjeka, 
      Najbližega stvora svom prijestolu: 
      Bog svemožni bit će štit najjači 
      Pravednikâ, a i nevoljnikâ.  (Stanka.) 
      A ja idem sad odavle uprav 
      U manastir zagrebački, ondje 
      Među duvnam svete Klare hoću 
      Da u miru život svoj dovršim, 
      Što bog dao da bi skoro bilo! 
      Ali prije htjedoh još jedanput 
      Da te vidim i da se oprostim 
      S tobom...  (Ganuto.) 
                          Zbogom ostaj, Stano moja, 
      Dok ti skoro stigne glas od mene.  (Ogrli Stanu.) 
 STANA 
 (udari opet u plač - jecajući) 
 Zbogom, gospo milostiva! 
 (Poljubi kneginju u ruku.) 
 JELENA 
 (pristupivši Mari - veoma ganuto) 
                                              A ti, 
      Vjerna dušo, što ću da ti rečem 
      Do: uzdaj se u višnjega boga. 
 (Poljubi Maru u čelo - ostalim seljakom) 
 A vam želim da vas bog oprosti 
      Jada vaših i nevolja ljutih. 
 (Mahne svomu dvoraninu koji pristupi te joj poda škrinjicu, a ona ju predaje Gupcu. - Potiho Gupcu) 
 To razdijeli među nesretnike 
      Kako misliš i za bolje nađeš. 
 (Mahnuv rukom svima prijazno - ode s dvoraninom svojim.) 
 PRIZOR JEDANAESTI 
 PRIJAŠNJI bez JELENE. 
 GUBEC 
 (metne na stranu škrinjicu i gleda na vrata kud kneginja ode - ozbiljno) 
 Naopako po zlosretnog Taha, 
      Zadnja mu se luč utrnu time 
      Što mu krenu taj anđeo leđa. 
 STANA 
 (motreći Maru - strašivo) 
 Jao mene! gle'te, kako blijedi! 
 DORA 
 (uzdršće, te očajno klikne) 
 Pomozite, ako boga znate! 
      Izdahnut će ovčas dijete moje! 
 (Svi pristupe bli že. U Mare vidi se da zadnje sile sakuplja i da teško uzdiše) 
 MARA 
 (pogleda redom sve koji okolo stoje, zatim sve slabijim glasom) 
 Majko... Oče... Stano... Moj Andrija, 
      Gdje si? 
 (Pasanec se trgne iz dosadašnjega svog mrtvila, te skoči k Mari koja ga milo pogleda.) 
                Evo, umrijet mi je!...  (Šapćući) 
                                                        Zbogom! 
 (Izdahne, dok ostali stranom tiho mole a stranom plaču.) 
 GUBEC  (svečano) 
 Bog joj dao u raju naselje! 
 POZEBEC  (gorko) 
 Oj nesrećo, da te bog ubije! 
      Svagda si se tovarila na me 
      Redom dosad... Sve sam kako-tako 
      Podnesao, al zašto mi uze 
      Smrt jedinu sad utjehu moju?  (Proplače) 
 GUBEC 
 (utješivo Pozepcu) 
 Stani, brate, nije drugačije, 
      Ne plač' kćerke, jere ona ti je 
      Jur u božjih ruku anđeo čisti, 
      Prost od sviju ljaga zemaljskijeh; 
      Sačuvana od budućih vaja... 
      Lako njojzi!... Ali tebi zato 
      Ipak jedna utjeha ostaje... 
 (Sve to krepčijim glasom) 
 Osvijesti se, pa zajedno s nami 
      Proti našim tlačiteljem ustaj!... 
      Sad je vrijeme! - A osvetu takvu 
      Bog na nebu odobriti mora, 
      Jer on trpjet neće i ne može 
      Da nadalje cvileć ostanemo 
      Pod preteškim jarmom hudog ropstva 
      I pod žigom stostruke sramote. 
 (Svi seljaci, čuvši ove riječi, trgnu se iz puste   žalosti što ih je obrvala) 
 PASANEC 
 (trgnuv se iz opetovanoga mrtvila - uzdiše duboko i tad progovori krepko) 
 Teda-negda!... To sam sve do sada 
      Izgledao, pa to izgledajuć 
      Onijemio gotovo od jada 
      I čemera što mi srce para, 
      I sav mozak jur mutiti poče.  (Gupcu) 
      Ti mi opet poda ovim slovom 
      Osvijest duši, a jeziku riječi. 
 (Poda Gupcu odva žno ruku) 
 Evo mene, tvoj sam! 
 POZEBEC 
                                    I ja tako! 
 GREGORIĆ 
 I ja! 
 OSTALI SELJACI 
                I mi, evo, svikolici! 
 POZEBEC 
 Ti nas vodi, kuda tebi drago!...  (Odva žno) 
      Mrijet mi danas, ili mrijeti sutra, 
      Svejedno je meni sada, samo 
      Pod sramotom ovom da ne živim, 
      Dok se vražjom krvlju ne omastim 
      Tog Plovdina - jad ga moj ubio! 
 PASANEC  (Pozepcu) 
 Ako bi se tebi on izmakô, 
      Neće meni! 
 (Pristupi k mrtvoj Mari, te dignuv iznad nje tri prsta uvis - osobito svečano) 
                     Čuj me, mučenice! 
      Kunem ti se evo živim bogom 
      Da te hoću okajati skoro! 
      Bog je čuo, Mare, i zapisô... 
 (Muklo, te kobnim glasom) 
 Ljubav umrije, ali iz pepela 
      Žarka sada ustaje osveta... 
 GUBEC 
 (primiv Pasanca za ruku - prijazno i utješno) 
 Pusti mrtvu, ne uznemiruj je 
      U pokoju prijetnjami i kletvom. 
      Što bit ima, to će bit onako, 
      A sad hajdmo u selo najprije, 
      Pa tad u grad da spasimo jadnu 
      Braću našu iz gospodskih pandža, 
      Zatim pako - što bog dalje dade! 
 GREGORIĆ  ( žestoko) 
 Mišica je zabrekla od snage, 
      Srce igra od osvete silne. 
 (Gupcu i ostalim seljakom) 
 Hajd u selo, pa tad na Stubicu, 
      Da od vraga iskopamo traga. 
 PASANEC 
 (zakrčiv Gregoriću riječ - muklo) 
 I od jada što mi srcem vlada, 
      Dok se sveta ispuni osveta. 
 (Skoči k mrtvoj Mari te ju poljubi, tad krene za drugimi koji su već pošli. - Dora i Stana nad Marom se sagnu, a starac Marko širi ruke za seljaci kao da ih blagosivlja.) 
 
 
 
 ČIN ČETVRTI 
 
 PRIZOR PRVI 
 Večernje doba. - Polje stubičko. Straga se vide razvaline grada stubičkoga što ih okru žuju pojedine hrpe seljaka oko nalo žene vatre ponamještenih. - GOZETIĆ i LEPOIĆ stupe naprijed. 
 LEPOIĆ 
 Evo, brate, novoga dokaza 
      Da je svaka za vremena sila: 
      Jutros jošte bjesmo u tavnici, 
      Sad smo prosti ko ptice u zraku. 
 GOZETIĆ 
 Tako jeste... A tko bi to bio 
      Rekô jutros da će grad stubički 
      Bit večeras razvalina pusta? 
 LEPOIĆ 
 Može sila, kada dobro stegne, 
      Učiniti da sušina plače, 
      A kamoli da ne zdrobi zgrade 
      Makar ona baš gospodska bila. 
 GOZETIĆ 
 Da, gospodska - al ju puk sagradi, 
      Pa je pravo da ju i razgradi. 
 LEPOIĆ 
 Istina je opet što svijet veli, 
      Zlo stečeno da po vragu ide. 
 GOZETIĆ 
 Dašto, brate, pa je pravo tako...  (Porugljivo) 
      Toj gospodi čini mi se da je 
      Zavrtjelo pod kapami nešto 
      Kad su stali s nami sve to gore 
      Postupati, tjerajuć nas silom 
      Na osvetu. 
 LEPOIĆ 
                          Al svi opet nisu 
      Kao ovi... Ima među njimi 
      I poboljih, akoprem su rijetki. 
 GOZETIĆ 
 Rijetki, bogme, kao bijele vrane. 
 PRIZOR DRUGI 
 PRIJAŠNJI i GREGORIĆ koji čim k njima pristupi, zlovoljno ispred sebe baci sjekiru. 
 GOZETIĆ  (Gregoriću) 
 A što ti je te si tako ljutit? 
 GREGORIĆ 
 Kako ne bi ljutio se čovjek, 
      Od ljutine pače sišô s uma, 
      Kad ne svrši posla već napolak... 
      Što nam hasni što to kleto gnijezdo 
      Razorismo kad nam prije reda 
      Izmakoše jedovite zmije, 
      Osobito Tahi i s njim Plovdin 
      Što se vrgô sasvim na ujaka. 
 LEPOIĆ 
 Taha će to ipak ljuto zapeć 
      Što mu grad taj posve razorismo. 
 GREGORIĆ 
 Id' ne luduj, on će marit za to 
      Uprav kao pas za petu nogu, 
      Ta on ima još drugih gradova 
      I pustoga blaga ležećega 
      Dosta. 
 GOZETIĆ 
                Ima brate, znam ja, ali 
      Skup je odviš, pa će borme žalit 
      Da mu se je i to dogodilo. 
 GREGORIĆ 
 To je malo što se dosad zbilo, 
      Zato ne bi ni pijan zaigrô, 
      To nij' sasvim ništa prama onom 
      Što bit ima i što biti hoće 
      Ubuduće - skoro - ako bog dâ! 
      Ja se toga držim: da se vazda 
      Ljudski dočne što se jednom počne. 
 LEPOIĆ 
 Pravo imaš, a gdje je Pasanec 
      Sa Pozepcem?... Gdje li naš spasitelj 
      Mate Gubec? 
 GREGORIĆ 
                          Gupca vidjeh ondje 
      Baš za gradom gdje se razgovara 
      Sa dvorskijem kneza Konjskog, bit će 
      Nešto važno, mislim; a Pasanec 
      Sa Pozepcem ode - uzev sobom 
      Dobru četu kmetâ - svi jašući 
      Ne bi l' stigli kletog Taha s družbom. 
 (Zlobno se smiješeći) 
 Ali bi mi odlanulo, bože, 
      Da ih stignu! 
 GOZETIĆ 
                          Bilo bi, doduše, 
      Po gospodu zlo i naopako 
      Ako bi ih zbilja još dostigla 
      Ta dvojica. 
 GREGORIĆ  (gnjevno) 
                          Pravo bi im bilo, 
      Barem bi se odužili smjesta 
      Duga svoga. 
 (Pogleda nalijevo, te opazi Pozepca i Pasanca gdje dojezdiše s četom svojom) 
                          Al' eno ih uprav 
      Gdje sjašuju umorene konje. 
 LEPOIĆ 
 Evo k nama jur dolaze oba. 
 PRIZOR TREĆI 
 Prijašnji. - POZEBEC i PASANEC zaprašeni od silne potjere pristupe k prijašnjim. 
 PASANEC 
 (Lepoiću i Gozetiću) 
 Ima li vam u čuturi vina? 
      Dajte amo, pogiboh od žeđi! 
 LEPOIĆ 
 Evo, brate, napij ga se! 
 (Poda Pasancu čuturu s vinom - Pasanec pije) 
                                              Znam ja, 
      Teže j' umrijet s žeđe negol' s mača. 
 GREGORIĆ 
 (Pasancu i Pozepcu) 
 A boga vam, kažite, gospoda 
      Gdje su? 
 PASANEC 
 (osiječe se na Gregorića) 
                Gdje su, pitaš - do vraga su! 
 POZEBEC 
 Što moguće bolje potjerasmo 
      Hitre konje da ih dostignemo, 
      Al moguće nij' bilo nipošto 
      Opazit ih, kamoli dostići. 
 PASANEC 
 Da sam ih ja samo opazio, 
      Makar kako nadaleko bilo, 
      Tvrda vjera! stigô bih ih bio! 
 POZEBEC 
 Al ovako - vrag bi ih sam znao 
      Kud odoše bez svakoga traga. 
 LEPOIĆ 
 Morali su drugim putem poći 
      U grad Zagreb, negoli kroz Susjed. 
 GOZETIĆ 
 Ja bih rekô da su prejezdili 
      Goru našu, te put Medvedgrada 
      Udarili. 
 LEPOIĆ 
                          Tako će i biti. 
 GREGORIĆ 
 Ništa zato, Tahi će nam doći 
      Još u ruke skupa s ostalimi. 
 PASANEC 
 Hoće, bogme, tom se i ja nadam... 
      Gora s gorom sastat se ne može 
      Ali čovjek može sa čovjekom 
      Koga niti čeka niti traži, 
      A kamoli kad ga željno čeka 
      Ili traži, ko kakovo blago 
      Izgubljeno. 
 (S groznim posmijehom.) 
                     Pa zato, Plovdine! 
      Imam i ja tvrdu uzdanicu 
      Da ti moje nećeš minut ruke. 
 POZEBEC 
 E da bog dâ, kud godijer hodio, 
      Da ga svuda i moj jad susreo!... 
      Ako l' pije gdjegod rujno vino, 
      Na grdne mu rane izlazilo, 
      Ako l' opet ljubi gdje djevojku, 
      Šarena ga poljubila guja, 
      Zašt mi s njega od nevolje umrije 
      Mila kćerka, sve moje uzdanje. 
 (Otare dlanom suzne oči) 
 GREGORIĆ 
 Ne boj mi se, platit će on za to, 
      Kao što će i Tahi platiti, 
      I ostali što su godijer krivi. 
 LEPOIĆ 
 I pravo je, jer takovih kletih 
      Krvopija nit je bilo ikad, 
      Nit će biti, koliko je godijer 
      Širom ovog svijeta. 
 GOZETIĆ  (gnjevno) 
                                    Zašto nama 
      Sve otimlju što nam je bog dao? 
 LEPOIĆ 
 Zaludu nam naša zemlja rodi 
      Kad njihova ruka snope broji. 
 GOZETIĆ 
 Zalud svakom što je komu drago, 
      Sve nam grabe: žene, djecu, blago, 
      A nikad se kleti ne zasite. 
 LEPOIĆ 
 A zatim se ipak čudom čude 
      Kad zacvili seljak od nevolje. 
 GOZETIĆ 
 I vuk vije kad ga rđa bije, 
      Kamol' ne bi čovjek u nevolji, 
      Zaplakao il ustô na noge. 
 GREGORIĆ 
 I mi treba da budemo vuci 
      Od sad, a ne - ko što im bijasmo - 
      O korlatu pseta krotka dosad. 
 PRIZOR ČETVRTI 
 Prijašnji i GUBEC koji došav s desne strane stupi među njih. 
 GUBEC 
 Drago mi je što vas baš u skupu 
      Tu zadesih, braćo, jer vam imam 
      Kazat svašta...  (Pozepcu i Pasancu) 
                                    Vas dva, kako vidim, 
      Vratiste se praznih ruku opet 
      Iz potjere? 
 (Pozebec i Pasanec šuteći obore glave) 
                          Al nemajte brige, 
      Doć će skoro i na vaš mlin voda. 
 (Stanka - ozbiljno) 
 Sada pako čujte što ću vama 
      Kazivati, pa kad ste me čuli, 
      Kažite mi redom što mislite. 
 OSTALI 
 Čujmo!... Čujmo! 
 GUBEC 
                          Stigoše mi uprav 
      Malo prije pouzdani glasi 
      Da će sutra na saboru ustat 
      Proti Tahu i njegovim drugom 
      Neki izmeđ naših velikaša 
      Da ih tuže, pa zato bih rado 
      Da ih i mi tu podupiremo 
      Proti onim - 
 PASANEC 
                          Može sve to biti, 
      Al najposlije ipak vrana vrani 
      Neće oči da iskopa. 
 POZEBEC 
                                    Da, da! 
      A mi znamo što rekoše stari: 
      Kad se godijer gospoda zavade, 
      Svagda seljak kečku podat mora 
      Naposljetku, bilo u ostalom 
      Što mu drago. 
 GREGORIĆ 
                          Nas nij' za to briga 
      Što se među sobom ta gospoda 
      Zavadiše, nam potrebno nije 
      Prst metati medu tuđa vrata, 
      Već mi treba da idemo svojim 
      Putem naprijed, a oni nek svojim. 
 PASANEC  (porugljivo) 
 Ta ružno je gospodske haljine 
      Sa surinom vidjeti zajedno. 
 LEPOIĆ 
 Bit će bolje ako zasebice 
      Mi radimo postić ono što je 
      Pravo, a i naše od starine. 
 GREGORIĆ 
 Nam ne treba gospodske pomoći 
      Ni u čemu, mi ćemo znat sami 
      Sud krojiti i pravice stare 
      Opet steći što su nam ih silom 
      Il' prijevarom gospoda otela. 
 POZEBEC  (Gregoriću) 
 Pravo veliš, nam ne treba dara 
      Iz gospodskih ruku dok su u nas 
      Zdrave naše te žuljave ruke. 
 PASANEC 
 Od tuđega, bilo zlo il dobro, 
      To mi znamo, svagda tuga bije. 
 GREGORIĆ 
 Nam ne treba ničije pomoći, 
      Niti čijeg zagovora... 
 GUBEC 
 (što ih je dosad mirno slušao redom - ozbiljno i krepko) 
                                         Dobro, 
      Kad je tako! - A ja sam unaprijed 
      Znao da će to bit mnijenje vaše, 
      Pa sam zato poručio tako 
      Onom koj' mi svog glasnika posla. 
 POZEBEC 
 (primi Gupca za ruku - prijazno) 
 A zar, Mate, ti ne misliš tako? 
 GUBEC 
 Većom stranom i ja takom mislim, 
      Pa baš zato, videći da natrag, 
      Već ne vodi put naš, nego naprijed, 
      Odlučujem poći naprijed sada 
      I ustrajat vjerno, postojano 
      Na tom putu s vami sve do kraja. 
 PASANEC  (Gupcu) 
 Ti nas vodi i nadalje, Mate, 
      Mi ćemo te vazda poslušati. 
 POZEBEC  (Gupcu) 
 Zbunjene su pčele bez matice, 
      Ti nas vodi, matica nam budi. 
 GOZETIĆ 
 Oko tebe rojit će se rado 
      Vjerne pčele: kmeti, braća naša. 
 GREGORIĆ 
 Nikad nam se bolji ne rodio! 
      Molimo te, ko iz dogovora 
      Usliši nas, i budi nam vođa! 
 OSTALI 
 (pristupajući Gupcu, pru žaju mu ruku - srdačno) 
 Molimo te, budi nama vođa! 
 GUBEC 
 (poda im ruku redom - ganuto) 
 Hoću, braćo, kad želite tako! 
 (Zatim digne tri prsta uvis - svečano) 
 A dajem vam božju vjeru tvrdu 
      Da vas nikad ostaviti neću 
      Dokle mi je na ramenu glava. 
 LEPOIĆ 
 (kao najstariji između ostalih stupiv pred Gupca - skine šešir i također podigne ruku na prisegu - svečano) 
 I mi sada ko prvenci kmeta 
      Ostalijeh i u ime njino 
      Od boga ti evo božju vjeru 
      Zalažemo: da ćemo te vjerno 
      Vazda slušat ko svog starijega! 
 OSTALI 
 (osim Gupca slijede primjer Lepoićev) 
 To hoćemo, tako nama vazda 
      I na uri smrti naše višnji 
      Bog pomogô! 
 GUBEC 
 (rukuje se opetovano s drugovi - prijazno) 
                          Tako valja, braćo! 
      Sada znamo što je i kako je. 
      Među sobom vjeru uhvatismo, 
      Ja se ufam: izdat se nećemo 
      Već raditi što mognemo radit 
      Da skinemo svaku bijedu s kmetâ 
      I da stare stečemo pravice. 
 PASANEC 
 (žestoko i svečano) 
 Nek sve muke padnu na onoga 
      Tko nas izda! 
 POZEBEC 
                          Izdalo ga ljeto! 
      Bijelo mu ne rodilo žito, 
      Stara njega ne vidjela majka, 
      Nit se sestra mila njim zaklela! 
 (Čuje se neka graja straga gdje su hrpe seljačke) 
 PASANEC 
 Što to može biti? 
 GUBEC  (Gozetiću) 
                               Idi, gledaj. 
      Pa nam skoro dođi kazat što je. 
 (Gozetić ode) 
 PRIZOR PETI 
 Prijašnji bez GOZETIĆA 
 GUBEC  (Lepoiću) 
 A jesi li, ko što sam ti rekô, 
      Tvrde straže stavio naokol 
      Te poljane gdje se nalazimo, 
      Da ne bude otkuda zasjeda? 
 LEPOIĆ 
 Svud sam straže tako namjestio, 
      Ko što si mi rekô. 
 (Čuje se opet iza prizora krika i vika) 
 GUBEC  (Gregoriću) 
                               A jesi li 
      Razdijelio među braćom našom 
      Puške, sablje, ostalo oružje 
      Štono danas, prilikom juriša 
      Na grad ovaj, otesmo pandurom? 
 GREGORIĆ 
 Jesam, skupa sa onim oružjem 
      Što j' u gradskoj oružani bilo. 
 (Nanovo se čuje silna vika iza prizora) 
 LEPOIĆ 
 Eto, već se po treći put čuje 
      Silna buka tamo straga... Bog zna 
      Što je uzrok tomu? 
 GUBEC 
                                    Čuti ćemo 
      Čim se vrati Gozetić ovamo... 
      Al ja mislim da ta buka znači 
      Nešto dobro, jer iz opće graje 
      Radosni se svak čas usklik čuje. 
 PRIZOR ŠESTI 
 Prijašnji i GOZETIĆ koji se vraća   žurno 
 GOZETIĆ 
 (veselo - radosnim glasom) 
 Čujte, braćo!  (Gupcu.) 
                               I ti, vojevodo! 
      Vesele vam evo glase nosim: 
      Tri velike hrpe - sami kmeti 
      Iz obližnjih zagorskijeh mjesta, 
      Čuvši jurve što se ovdje zbilo, 
      Sad dolaze redom da se s nami 
      Tu sjedine pod vojvodstvom Gupca 
      Prot gospodi, svojim tlačiteljem. 
 GREGORIĆ 
 (radosnim glasom) 
 Tako valja, tako! 
 POZEBEC 
 (zlobno se smiješeći) 
                               Nikad bolje! 
      Žito zrije, žetva nij' daleko! 
 PASANEC  (strasno) 
 Da sad stanu svi kraljevi svijeta 
      Miriti nas sa gospodom kletom, 
      Pomirit nas neće dok se godijer 
      Naš i njihov udes ne odluči. 
 GUBEC 
 To će biti, drugačije nije!  (Gozetiću.) 
      Kaži, Grga, koliko ih dođe 
      Otprilike? 
 GOZETIĆ 
                     Bit će ih ukupno 
      Do četiri hiljade. 
 GUBEC 
                               Upravo 
      Pet hiljada dakle sa onimi, 
      Što su s nami došli.  (Sam sa sobom.) 
                                         Za početak 
      Broj, doduše, dosta znatan, te će 
      Sve to većma, ufam se, porasti. 
 (Opet Gozetiću - glasno) 
 A jesu li svi oboružani? 
 GOZETIĆ 
 Kako koji, a svi po seljački. 
 GUBEC 
 Dobro i to dok ne bude bolje, 
      A u ruci pravednika prosti 
      Mlat seljački više može nego 
      Demeskinja sablja u zlotvora.  (Stanka.) 
      Lud bi bio tko bi pomislio 
      Na to sada: kako da utiša 
      Il ustavi puk taj uzbunjeni, 
      Jer bi zalud bilo, baš ko što je 
      Zalud htjeti ustaviti silnu 
      Potočinu kojano se lomi 
      Provalami, a kamoli htjeti 
      Tjerati ju da uzbrdo opet 
      Natrag teče otkuda poteče.  (Vatreno.) 
      Silno, žurno, bez prestanka naprijed 
      K cilju svome, k slobodnomu moru - 
      To je težnja plahe potočine, 
      Pa to mora da i naša bude 
      Ako nam je do slobode stalo! 
 (Sve većma vatreno i oduševljeno) 
 Tko prost hoće da od jarma bude, 
      Taj ga u čas zgodni, kao munja 
      S vedra neba, smetnut, skršit mora, 
      Jer se drukčije zgodan čas izmakne, 
      A on ti se opet u zlu nađe... 
      Zato, braćo, čujte što vam kažem: 
      I nam sada radit treba žurno 
      I odvažno, pa će biti dobro. 
 (Stanka - zatim odva žno) 
 Vaš sam vođa, vi me izabraste, 
      Slušajte me i stojte na umu, 
      Pa što komu rečem, nek nastoji 
      Da mi točno svrši.  (Pasancu) 
                                         Sutra dakle, 
      Čim jutarnja Danica isteče, 
      Posavinu ti ćeš poć u ravnu, 
      Ondje nastoj da se isto tako 
      Kao ovdje kmetovi podignu 
      Prot gospodi; a to će ti lako 
      Poć za rukom budući da znamo 
      Da su kmeti tam nezadovoljni. 
      Jesi li me dobro razumio? 
 PASANEC 
 Jesam dobro. 
 GUBEC  (Gregoriću) 
                     Ti ćeš u Štajersku.  (Pozepcu.) 
      A ti opet imaš poć u Kranjsku 
      Gdje imade svuda dost kmetova, 
      Dakle svuda dost nezadovoljnih, 
      Koji će vas prihvatiti rado 
      Kad začuju da ste njima došli 
      Objaviti zoru boljeg doba... 
      Na što će se dozvati i oni 
      Jur pameti, te zajedno s nami 
      Radit o tom da se oslobode. 
 (Gregoriću i Pozepcu.) 
 Još im kaž'te: ako ustat misle, 
      Da ustanu odmah, zatim pako 
      Da se s nama sjedinit nastoje 
      Na ravnome polju varaždinskom 
      Il optujskom, ali to čim prije... 
      Jeste li me razumjeli? 
 GREGORIĆ i POZEBEC 
                                    Jesmo. 
 GUBEC 
 Vratite se skoro, ja ću dotle 
      Utaboren pričekat vas ovdje 
      S našom braćom.  (Pouzdano.) 
                                    Ja ne sumnjam više 
      Da će dotle iz cijelog ostalog 
      Nam Zagorja i iz drugih strana 
      Domovine naše stić još više 
      Kmetskih četa... Tada ćemo složno 
      Udariti na dušmane redom. 
 LEPOIĆ 
 Ako l' oni na nas udru prije? 
 GUBEC  (odva žno) 
 To ćemo ih dočekati hrabro. 
 (Gregoriću, Pasancu i Pozepcu.) 
 A sad hajte spavat, već je kasno 
      Doba noći. Počinite malko 
      Prije negol' svaki svojim putem 
      Krene. 
 (Čuje se   žamor odonuda gdje su čete kmetske) 
 GREGORIĆ 
                     Naša braća ne spavaju, 
      Veće bdiju, i mi ćemo s njimi 
      Bdit zajedno. 
 GOZETIĆ 
 (Gupcu - prijazno) 
                          Čuj, vojvodo Mate, 
      Ne bi l' dao braći ono vino 
      Što ga danas iz podrumâ grada 
      Razorenog u sudovih silnih 
      Izvukosmo? 
 PASANEC  (gnjevno) 
                          Ta to vino jeste 
      Ionako baš na kmetskih lozah 
      I u kmetskih vinogradih raslo, 
      A i kmetskim krvavijem znojem 
      Obdjelano... 
 POZEBEC 
                          Daj ga dakle opet 
      Onom čije jeste po pravici, 
      Da se malko tužan razveseli. 
 LEPOIĆ 
 Da razbije tamu na svom čelu 
      I od srca brigu da odbije. 
 GREGORIĆ 
 Svatko ima kakvu-takvu brigu, 
      Netko plače izgubljeno blago, 
      Netko ljubu, kćercu il brajena, 
      Svak se svojom tugom razgovara.  (Gupcu.) 
      Daj to vino da nas tuga prođe 
      Za čas barem, dok skoro ne dođe 
      Bolje doba. 
 GUBEC 
 (zamisli se malko, zatim prijazno) 
                          Neka, uzmite ga, 
      I razdijel'te među braću tako 
      Kako 'e pravo... Mene pako ovdje 
      Ostavite sad nasamu da se 
      Razaberem malko, da izmislim, 
      Što i kako nam unaprijed treba 
      Radit da se prikučimo k cilju. 
 (Ostali osim Gupca odu.) 
 PRIZOR SEDMI 
 GUBEC sam. 
 GUBEC  (sam sa sobom) 
 Evo hore! djelo se začinje, 
      Bog dao, sretno za rukom mi pošlo! 
 (Stanka - zamisli se, zatim nastavi.) 
 Zrno pušci kad poleti s cijevi 
      Zviždeć kano žarka uz grom munja, 
      Strijela s luka kada se odapne, 
      Te zrak siječe smrtonosnim krili, 
      Tko ih može u hitrome letu 
      Obustavit? - Nitko živ na svijetu! 
      Nitko, dokle cilj svoj ne postignu... 
      Ako l' ipak taj svoj cilj promaše, 
      Što se katkad i najboljem strijelcu 
      Dogoditi može? - Neka! - Ipak 
      Svrsi stranom barem zadovolji 
      Zrno i strijela, težeći za ciljem 
      Ako ga baš i ne postigoše... 
 (Opet stanka - svečano.) 
 Evo i mene, kako težim naprijed, 
      Ne može me ništa obustavit, 
      Ništa više na mojemu putu!... 
      Hoću dakle, a i moram poći 
      K svetom cilju - ne bih li ga stigô! - 
      A ti silni, sveznajući bože, 
      Pred kojim se ništa kriti ne da, 
      Vidiš kano kroz prozračno staklo 
      Srce moje, vidiš dušu moju, 
      Migni vječnim okom sunčanijem, 
      A upravljaj desnicom svom možnom, 
      Pa će stići i ilovo zrno 
      Cilj svoj veli, te će zadužbina 
      Mila biti i tebi i svijetu. 
 (Čuje se kako kmeti straga veselo kliču) 
 Evo braće kako se vesele! 
      E, pravo je... Život naš je kratak 
      Ionako, te se u njem hitro 
      Sreća svuda i nesreća dijeli, 
      Baš ko noćca od bijela dana... 
      Pravo jeste, neka se vesele, 
      Mnogomu će možebiti skoro 
      Iznad groba zakukati sinja 
      Kukavica, te će iza njega 
      Ostat plačuć vjerna žena i ljuba, 
      Mila seka, kćerka ili stara 
      Samohrana majka...  (Oduševljeno i odlučno.) 
                                         Ništa zato! 
      Žrtvâ mora biti kad se hoće 
      Što veliko postić, a ima li, 
      Štogod veće na ovome svijetu 
      Do slobode svakomu čovjeku 
      Prirođene! i od boga date? 
      Za tu svrhu proliti ne žalim 
      Ni ja zadnje kaplje krvi... 
 (Čuje se gdje netko žurno dolazi - glasno) 
                                              Tko je, 
      Te dolazi tako žurno k meni? 
 PRIZOR OSMI 
 PRIJAŠNJI - STANA. 
 STANA 
 (odzivljući se ocu, stupi pred njega) 
 Ja sam, dragi oče! 
 GUBEC 
                                    Ti si, Stano? 
      A što ti je te sad noću k meni 
      Tu dolaziš? - Zašto mirno sada 
      U postelji kod kuće ne spavaš? 
 STANA 
 Ah oprosti, dragi oče, ali 
      Ja ne mogu spavat podnipošto, 
      Jer me strašan uzdrmao sanak 
      Koj se uprav tebe tiče. 
 GUBEC 
                                              Mene? 
      Kakav to san? Nuder mi ga kaži. 
 STANA  (ozbiljno) 
 Ja sam snila da sam te vidjela 
      S gorskom vilom najprije gdje se s tobom 
      Pobratila i gdje ti je mašću 
      Baš vilinskom namazala čelo; 
      Na što vile nesta kano magle... 
      A ti poče zatim sve to većma 
      Uvis rasti, tako da t' se tjeme 
      Doticalo istijeh oblaka, 
      U početku, bog i duša, vedrih, 
      Ali skoro sasvim potavnjelih, 
      Te se oko tebe raskriliše 
      Kao crna krila gavranova...  (Strašivo.) 
      Tad opazih kako ti na glavi 
      Za čas zasja strahovita kruna 
      S koje ti je potavnjelo lice, 
      Na što svuda mukli grom zaori, 
      Sva se zemlja strese iz temelja, 
      Tebe hipom nesta, tmina nasta, 
      A u tmini začuh gdje zaplače 
      Posestrima tvoja s gore vila... 
 (Gubec se nešto duboko zamisli.) 
 Tad se prenuh plačuć iz sna teška, 
      Te ne mogav više usnut, skočih 
      Iz postelje, obukoh se hitro 
      I pohrlih k tebi da mi odlane. 
 (Gubec uzdahne duboko.) 
 Nije l', dragi oče, to san strašan, 
      Da svakomu komu ga kazuješ 
      Kosa uvis od straha poraste? 
 GUBEC 
 (razabravši se - prijazno) 
 Idi, Stano, ne govori toga! 
      To se tebi samo čini tako, 
      Tko će sanku štogod vjerovati? 
 (Pogledav prama nebu - svečano.) 
 San je laža, a bog je istina!... 
 (Opet prijazno Stani) 
 A ti si se valjda glavom ružno 
      Naslonila, il si možebiti 
      Pomislila nešto ružno, te se 
      Stoga takav sanak na te zbio.  (Pouzdano.) 
      Da, da, to će biti, ništa drugo. 
 STANA  (uzdišući) 
 I ja želim da ne bude drugo. 
 (Čuje se žamor mnogobrojnih seljaka koji dolaze u razgovoru) 
 PRIZOR DEVETI 
 Prijašnji i mnogobrojni seljaci, njima na čelu: POZEBEC, PASANEC, GREGORIĆ, GOZETIĆ i LEPOIĆ - svi svečano dolaze te se oko Gupca poredaju. 
 JEDNI SELJACI 
 (mašući šeširi kliču) 
 Da bog živi seljačkoga kralja 
      Matu Gupca! 
 DRUGI SELJACI 
 (isto tako kliču) 
                          A na mnoga ljeta! 
 GUBEC 
 (prenuv se u prvi mah - sam sa sobom) 
 Što to čujem? 
 STANA 
 (poluglasno i strašivo - sama sa sobom) 
                          San mi se jur vršit 
      Započinje. 
 GUBEC 
 (razabrav se - seljakom ozbiljno) 
                          Šta to znači, braćo? 
      Jeste l' s uma sišli, ili ste se 
      Možda odviš ponapili vina? 
 PASANEC  (ponosito) 
 Nije, bogme, da znaš, niti jedno 
      Niti drugo, već iz dogovora 
      Trijezna sviju ukupno seljaka 
      Tebe kraljem našim izabrasmo, 
      A ti čast tu primit moraš. 
 GUBEC  (ponešto razdra žen) 
                                    Moram? 
      Tko to veli? 
 SVI SELJACI 
 (jednoglasno kliču) 
                     Da, da! Moraš, moraš! 
 GUBEC 
 (ozbiljno i odva žno) 
 Ja ne moram ništa ako neću 
      Dragovoljno, to treba da znate! 
 (Na ove riječi nastaje sve to veći nemir i žubor među seljaci. Gubec se nešto kao predomišlja) 
 Puštajte me barem tili časak, 
      Da si zrelo stvar promislim prije. 
 PASANEC 
 Ti promisli pa nam kaži tada, 
      Ali kralj naš svakako bit moraš. 
 POZEBEC 
 To svakako moraš, hoćeš-nećeš! 
 OSTALI SELJACI  (kličući) 
 Moraš, moraš! hoćeš ili nećeš! 
 GUBEC 
 (iza kratka razmišljanja - sam sa sobom) 
 Eto što ću s njimi kad su uprav 
      Kao djeca u vrućici silnoj, 
      Što te neće slušati do vijeka 
      Te uzimat lijek im spasonosni 
      Ako njima igračku ne podaš... 
      Dobro dakle, svrhe radi hoću 
      Na izliku primit čast kraljevsku; 
      Tim ću u njih barem to postići 
      Da me slijepo svaki slušat hoće 
      Dok ih s noći tavne ne izvedem 
      Na dan bijeli, dok od bijedna roba 
      Ne načinim čovjeka slobodna... 
      A tad opet moć ću tu kraljevsku 
      Čast sa leđa seljačkijeh stresti. 
 POZEBEC  (tu žnim glasom) 
 Što razmišljaš tako dugo, Mate? 
      A zar nećeš da unaprijed budeš 
      Braći, svojoj što si ih do sada 
      Vijek štitio, lijepo svjetovao, 
      Nećeš dakle da im sada budeš 
      Ocem, majkom, riječju: kraljem? 
 GUBEC 
 (poda Pozepcu ruku - ganuto) 
                                                   Hoću! 
 JEDNI SELJACI 
 Tako valja! 
 DRUGI SELJACI 
                          To je riječ pametna! 
 GUBEC  (ozbiljno) 
 Vi me kraljem svojim izabraste, 
      Ali sad me i slušati treba 
      Kao što se kralj slušati mora!... 
 JEDNI SELJACI 
 E, naravno! 
 DRUGI SELJACI 
                          Nije drugačije! 
 GUBEC 
 (Pasancu, Pozepcu i Gregoriću - ozbiljno) 
 Znate li vi što sam vama jučer 
      Rekô? 
 PASANEC, POZEBEC i GREGORIĆ 
 (u jedan glas) 
                Znamo! 
 GUBEC 
                                    Evo zora sviće, 
      Hajde dakle na put! 
 PASANEC 
                                    Gotovi smo 
      Odmah poći. 
 GREGORIĆ 
                          Mi idemo rado. 
 POZEBEC 
 Svikud rado kud nam godijer rečeš. 
 (Odu sva trojica.) 
 GUBEC 
 (ostalim seljakom - prijazno) 
 A vi hajde, svak na svoje mjesto, 
      Počinite, pjevajte il pijte, 
      Riječju, čin'te što vam godijer drago 
      Dok vas budem zvao na kakav posô. 
 (Sam sa sobom.) 
 A toga će valjda skoro biti. 
 JEDNI SELJACI 
 Pravo ima. 
 DRUGI SELJACI 
                          Baš govori mudro. 
 SVI  (kličući) 
 Bog nam živi kralja Matijaša! 
 (Dok svi kličući odlaze - sunce za gorom svane) 
 
 
 
 ČIN PETI 
 
 PRIZOR PRVI 
 Polje stubičko. Na lijevoj strani tabor gospodski. Rano je jutro. - KEGLEVIĆ i ALAPIĆ išetaju iz glavnoga šatora. 
 KEGLEVIĆ 
 Eto vraga, tko bi bio lani 
      To slutio da će kmeti tako 
      Za godinu dana osiliti, 
      Da će biti od potrebe s njimi 
      Na bojnome polju silnom vojskom 
      Ogledat se? 
 ALAPIĆ 
                     Pravo imaš, brate, 
      Ali to se ipak slutit moglo 
      Da će plodom zlim urodit Taha 
      Pretjerana strogost. Nije dobro 
      Nikad kad se tjera mak na konac. 
 KEGLEVIĆ 
 Nije, bogme, to nanovo sada 
      Svatko vidjet može tko slijep nije... 
      Kad tinjaju pod pepelom iskre, 
      Ne valja ih nikad punim dahom 
      Raspirivat, već ih puštat treba 
      Ondje gdje su, dok god ne utrnu 
      Same. 
 ALAPIĆ 
 (malko porugljivo) 
                Da, da, ali što sad hasni 
      Mudrolija kad joj vrijeme nije, 
      Imali smo kad mudrovat prije. 
 KEGLEVIĆ 
 Nemoj tako, ta znaš da od strane 
      Hrvatskijeh staleža, redovâ 
      Sve do sada bjehu pokušana 
      Sva moguća sredstva da se utiša 
      Buna kmetska, ali sve zaludu... 
      Ti znaš dobro da se lani dvaput 
      Radi toga sakupio sabor, 
      Prvi bješe baš mjeseca svibnja, 
      Gdje dva slasmo u Beč poklisara, 
      Keglevića Simu i Berzeja, 
      Na što opet kralj povjerenike, 
      Isto tako ko prvi put, zalud 
      Amo posla da umiri kmete... 
      Skoro zatim iz drugog sabora, 
      Kolovoza što bješe mjeseca, 
      Kotarskoga suca stubičkoga 
      I susjedskog: Mikulića naime 
      I Raškaja Matu izaslasmo 
      Da umire kmete, zatim da ih 
      Pritjeraju silom da poprave 
      Oštećenu naletom Turakâ 
      Ivanićku tvrđu, al je i to 
      Zalud bilo, pobunjeni kmeti 
      Ne htjedoše više poslušati 
      Ni spahijâ ni sudaca svojih, 
      Već na putu bune ostadoše, 
      Napredujuć svak dan sve to većma, 
      Razastiruć kobna svoja krila 
      Širom cijele zemlje naše, pače 
      Preko međa hrvatskijeh jurve. 
 (Stanka - zatim gorko) 
 Nevolja je, dragi pobratime, 
      Da bi čovjek izišô iz svijesti 
      Kad pomisli što za kratko vrijeme 
      Počiniše pomamni kmetovi. 
      Ta ti znadeš i sâm kako najprije 
      Grad stubički, zatim Susjed, Okić, 
      Kerestinec, Cesargrad i dvore 
      Punekove stranom razoriše, 
      Oplijeniše, sravniše sa zemljom, 
      Stranom pako ognjem popališe, 
      Grom ih s vedra opalio neba. 
 ALAPIĆ 
 Znadem sve to, i ne treba snova 
      Da izbrajaš jade i sramote, 
      Što nas peku gore neg ikoja 
      Druga rana peći može, a to 
      Ponajviše stoga što smo tomu 
      Sami krivi. 
 KEGLEVIĆ 
                          Što si rekô, brate, 
      Mi smo krivi? - Kako bi to bilo? 
 ALAPIĆ 
 Mi il braća naša, svejedno je! 
      A zar nisu naši velikaši 
      Vječnom svojom svađom povod dali 
      Da se dosad oklijevalo sveđer, 
      Te se nije udarilo odmah 
      Na buntovne kmete krepko, složno, 
      Dok još 'vako ojačali nisu, 
      Već tako se ko godina gladna 
      Stvar ta vukla i sveđ odgađala 
      Do zadnjega sabora državnog, 
      Što bijaše ljetos prije tri tjedna, 
      Gdje gospoda na iskrene riječi 
      Draškovića bana pristadoše, 
      Te se jadu svomu dosjetiše, 
      I vlastitom silom oprijeti se 
      Buni kmetskoj odlučiše krepko. 
 KEGLEVIĆ 
 Istina je, žalibože, živa. 
 ALAPIĆ 
 Bilo 'e, bogme, skrajnje vrijeme jurve 
      Uzdati se u se, osobito 
      Otkako se uvjerismo posve 
      Da nam carski u krajini bližnjoj 
      Generali Auersperg i Hallek 
      Stoga nužne pomoći ne šalju 
      Što im na sve silne prošnje naše 
      Nikakova zapovijed iz Beča 
      U tu svrhu ne stiže od cara. 
 KEGLEVIĆ 
 Ništa zato, kad pogibelj prijeti 
      Domovini, bilo to izvana 
      Il iznutra, hrvatsko je plemstvo 
      Tomu viklo jurve od starine 
      Da se uzda u vlastitu snagu 
      I moć svoju vazda, ne u tuđu... 
      Tako nekoć slavni pređi naši 
      Učiniše, tijem se proslaviše, 
      Tako dosad i mi učinismo 
      Odbijajuć Turke naletnike, 
      Tako treba i sad da činimo 
      Gdje s kmetovi boj dijeliti treba, 
      Pa će sreća nam junačka dati 
      Da ćemo sad opet pobijediti. 
 ALAPIĆ 
 Morat ćemo, jer je to sramota 
      Strašna za nas što do sada kmeti 
      Pobunjeni, naočigled svijetu 
      A usprkos nama uradiše... 
      To je ljaga na čistome grbu 
      Plemićkome, što ju drukčije nije 
      Oprat moći van bundžija krvlju. 
 KEGLEVIĆ 
 To će biti, ufam se, još danas, 
      Samo treba još da pričekamo 
      Zrinjskog Đuru s odjelom njegovim, 
      I Plovdina s njegovim, pa ćemo 
      Udariti odmah na seljački 
      Tabor što je ondje s desne strane 
      Na tom polju  (porugljivo) 
                               gdjeno sad stoluje 
      Kralj Matijaš Gubec međ seljaci 
      Što se ludo oko njega kreću 
      Ko svjetina oko pijanoga. 
 (Čuju se zvuci bojne trublje) 
 ALAPIĆ 
 Prijateljâ bit će koj od naših 
      Što sad s četom tu dolazi svojom. 
 PRIZOR DRUGI 
 PRIJAŠNJI – ZRINJSKI 
 ZRINJSKI 
 Zdravo, braćo, evo mene s četom 
      Mojom ovdje! 
 (Rukuje se s Keglevićem i Alapićem.) 
 KEGLEVIĆ 
                          Baš nam dobro došô! 
 ALAPIĆ  (Zrinjskomu) 
 Nuder kaži, nosiš li nam dobrih 
      Vijesti? 
 ZRINJSKI 
                Dosta dobrih. 
 KEGLEVIĆ 
                                         Kaži nam ih. 
 ZRINJSKI 
 Ukratko ću: - Sa svojom sam četom 
      Baš prekjučer blizu Kerestinca 
      Nagazio na buntovni čopor 
      Pod vojvodstvom zloglasnog Pasanca. 
      Ja ko munja odmah na nj navalih, 
      Te potukoh srećno te seljake, 
      Što li od njih u bici ne pade, 
      To se vrag zna kuda razbježalo. 
 KEGLEVIĆ 
 (Zrinjskomu - radosno) 
 Tako valja, vidi se u tebi 
      Da krv teče slavnih Zrinovića. 
 ZRINJSKI 
 Al očito ipak priznat moram 
      Da i mojih ljudi dosta pade, 
      Jer se kmeti, videć primjer svoga 
      Bijesnog vođe, junački branjahu, 
      Dok najposlije, kao manje vješti 
      Boju, mojoj sili podlegoše. 
 (Čuju se nanovo zvuci bojne trublje) 
 PRIZOR TREĆI 
 PRIJAŠNJI – PLOVDIN 
 KEGLEVIĆ 
 Zdravo! jesi l' svojom četom došô? 
 PLOVDIN 
 Jesam, brate, i to s izabranom... 
      Vodim uprav četiri stotine 
      Konjanikâ, iskusnih vojnika. 
 KEGLEVIĆ  (radosno) 
 Tijem bolje, takovih nam treba. 
 PLOVDIN 
 A niste li ništa iz susjedne 
      Kranjske čuli i Štajerske? 
 ALAPIĆ 
                                         Nismo. 
 PLOVDIN 
 Vijest vam dakle važnu javit mogu 
      Da su naime dva čopora kmetâ 
      Buntovnijeh štono baš u Kranjsku 
      I Štajersku onomadne silno 
      Provališe, uništena sada. 
 KEGLEVIĆ 
 (veselo klikne) 
 Je l' moguće? 
 ALAPIĆ 
                          Kako se to zbilo? 
 PLOVDIN 
 Prvi čopor, baš od dvije hiljade, 
      Pod vojvodstvom seljaka Pozepca 
      Sretno prodre do Kostajnovice, 
      Al tu bude od baruna Turna, 
      Iza kratke nu žestoke borbe, 
      Svladan, razbit, i potjeran silno 
      Preko Krškog kraj Save, gdje mnogi 
      Kmet bježeći zaglavi u rijeci. 
      Drugi čopor brojeć tri hiljade, 
      Što ga bješe predvodio seljak 
      Nam poznati Gregorić Ilija, 
      Bude ondje blizu svetog Petra 
      Kod Kunšperga, a od Štrotenbaha 
      U žestokoj bici sretno svladan. 
      Što od jednog i drugog čopora 
      Kmetskog ispod sablje tad uteče, 
      To se opet zbježa, ja bih rekô, 
      U te naše strane, da se opet 
      Tu sakupi snova pod zakriljem 
      Vražjeg Gupca, uprav ko pilići 
      Pod kreljuti kvočke.  (Gnjevno.) 
                                         Al se ufam, 
      Sad se hoće u nje zaletjeti 
      Sokolovi, ptice plemenite, 
      Čapkam zgrabit kvočku i piliće, 
      Te istrijebit paklenu tu živad. 
 KEGLEVIĆ  (Plovdinu) 
 Među njimi ipak i pijetlova 
      Ljutih ima što bi lako mogli 
      Slomit krilo gdjekojem sokolu. 
 PLOVDIN 
 Kuda ciljaš, znadem, al ti kažem 
      Da bi meni uprav milo bilo 
      Kad bih se ja ili s Gupcem samim, 
      Ili pako s onim, kako vele, 
      Toli bijesnim sastao Pasancem. 
 ALAPIĆ 
 Da, bijesna je ovo pasja vjera, 
      Ta o njemu uprav kažu da je 
      Buntovnika od sviju najgori 
      Što se tiče osvete na plemstvo.  (Plovdinu.) 
      Ja ne sumnjam, dragi Vladislave, 
      O hrabrosti tvojoj ni najmanje, 
      Al ti ipak velim da bi živa 
      Okršaja bilo da se s njime 
      Ti sastaneš u današnjoj bici, 
      Jer znam tebi da napose radi 
      Baš o glavi, želeć osvetiti 
      Maru svoju što si mu ju 'nomad 
      Obljubio, u smrt natjerao. 
 PLOVDIN 
 Briga mene za njegove prijetnje! 
      Uostalom što godijer učinih, 
      Ja zaista nimalo ne žalim, 
      Jer plijen, bogme, bješe lijep svakako 
      I dostojan da se silom otme, 
      Al ja žalim i žalit ću uvijek 
      Što mi se je nesretnim slučajem 
      Tom prilikom ljepši plijen izmako...  (Vatreno.) 
      Mara bješe lijepa, al još ljepša, 
      Mnogo ljepša jeste krasna Stana, 
      Baš ko ruža što je mnogo ljepša 
      Od ljubice... Ali ništa zato, 
      Što se meni onaj put izmaknu, 
      Doć će vrijeme skoro gdje će mene 
      Morat zapast i taj plijen gospodski. 
 KEGLEVIĆ  (Plovdinu) 
 Pust'mo, brate, to na stranu sada, 
      Gdje nam se je razgovarat treba 
      O važnijih stvarih. 
 ALAPIĆ  (Plovdinu) 
                               Kaži jošte, 
      Nisi l' ništa čuo o našemu 
      Pobratimu, a ujaku tvome? 
 KEGLEVIĆ 
 Kako mu je? 
 PLOVDIN 
                          Bogme naopako, 
      Ta vi znate sami kako njega 
      Uzdrmaše lanjski događaji 
      Kad mu kmeti naletom uzeše 
      Grad Stubicu, a zatijem i Susjed... 
      Ulozi ga ko ljutica guja 
      Tad spopadnu te od ono doba 
      U Zagrebu boluje jednako, 
      A nij' nade da će se pridići 
      Od bolesti, budući mu svak dan 
      Sve to gore... Mislim da će teško 
      Još koj danak proživjeti moći... 
      Da nij' toga, vjerujte mi, braćo, 
      On bi sada tu međ nami bio 
      Te bi našu vojsku predvodio 
      Samo da se bundžijam osveti 
      Što ih sad u najvećoj boli 
      Neprestano ruži i proklinje. 
 ALAPIĆ 
 A kneginja? 
 PLOVDIN 
 (sa žimajuć ramenima - porugljivo) 
                          Ne znam gdje je sada. 
 ZRINJSKI 
 (što je dosad sa strane stajao i sve slušao, stupi pred Plovdina - krepko) 
 Ja znam, ako ti to zbilja ne znaš 
      Ili nećeš da znaš...  (Izvadi i pokazuje list.) 
                                         U toj knjizi 
      Evo javlja nesretna mi sestra 
      Da se iz svog tihog utočišta - 
      Kamo bješe radi surovosti 
      Svog supruga, ko što sami znate, 
      Pribjegnula lani - sada opet 
      Povratila k bolesnomu mužu 
      Da ga barem u bolesti teškoj 
      Ne ostavi sama. 
 KEGLEVIĆ 
                          To je alem 
      Izmeđ ženâ. 
 ALAPIĆ 
                          Jest, bogami, uzor. 
 ZRINJSKI 
 Ja sveđ mislim da moj šurjak Tahi 
      Take žene zaslužio nije... 
      Nu sad valjda gdje mu se primiče 
      Čas odsudan, znat će ju ocijenit. 
 KEGLEVIĆ 
 Ako l' umre, ipak će još jednu 
      Prije smrti imati utjehu, 
      Da će naime, zacijelo se nadam, 
      Bit osvećen od nas jošte danas. 
 PLOVDIN  (Kegleviću) 
 Što čekamo? - A zašto na kmetske 
      Pasje vjere ne udremo odmah? 
 KEGLEVIĆ 
 (ozbiljno - Plovdinu) 
 Ustrpi se jošte malo. Treba 
      Da pričekam uhodu svojega, 
      Štono sam ga poslô da raspita 
      Još ponešto, izdaleka tabor 
      Da obiđe kmetski ne bi l' štogod 
      Saznô što bi nama od koristi 
      Biti moglo? 
 PLOVDIN 
                          Tko je ta uhoda? 
 KEGLEVIĆ 
 (ponešto porugljivo) 
 Znaš ga dobro, špan je Tahov: Škanjec. 
 PLOVDIN 
 Taj je valjan za onakav posô 
      Gdje god treba štogod nanjušiti, 
      Samo mi se čini da je strašiv. 
 ALAPIĆ 
 To su većom stranom sve uhode, 
      Ili slične bagre ljudi, ali 
      Ipak idu kud ih čovjek šalje 
      Samo da tim novca steći mogu. 
 PRIZOR ČETVRTI 
 PRIJAŠNJI. - ŠKANJEC koji smjerno pred gospodu stupi. 
 KEGLEVIĆ  (Škanjcu) 
 Kaži brzo što si prokopao? 
      Jesi l' vojsku uhodio kmetsku? 
      Koliko ih ima? - A jesu li 
      Spremni na boj s nama? 
 ŠKANJEC 
                                    Bez zamjere, 
      Gospodine kneže, teško jeste 
      Ujedanput na sve odgovorit, 
      Al ću kazat sve što znadem, redom, 
      Akoprem to šala nije bila 
      Kradomice sve to ispipati... 
      Ala bože, da su me ščepali, 
      Živa bi me zasigurno bili 
      Oderali. 
 PLOVDIN  (porugijivo) 
                     Ne bi škoda bila. 
 ŠKANJEC 
 (također porugljivo) 
 Hvala lijepa, dragi gospodine, 
      Al kažite, ako boga znate, 
      Tko bi tada s vami ubuduće 
      Otimao lijepe selske vile? 
 (Plovdin ponešto osramoćen gleda na drugu stranu.) 
 KEGLEVIĆ 
 (Škanjcu - strogo) 
 Šuti o tom, pa mi odgovori 
      Na ono što te pitah prije. 
 ŠKANJEC  (smireno) 
                                         Da, da, 
      Hoću... Znajte dakle da su kmeti 
      Zdesna ondje na kraju tog polja 
      Širokoga sad utaboreni. 
 KEGLEVIĆ 
 (osiječe se na Škanjca) 
 To već znamo. 
 ŠKANJEC 
 (lukavo se smiješeći) 
                     Dobro, al ja ne znam 
      Da li znate, kneže milostivi, 
      Da ih ima do dvadeset hiljad. 
 ALAPIĆ 
 Što do vraga? 
 KEGLEVIĆ 
                          Toliko ih ima? 
 ŠKANJEC 
 Da, toliko, ako ne još više. 
 PLOVDIN 
 Nemoj grede činiti od dlake, 
      Tebi se je valjda to u strahu 
      Prividjelo... To ne može biti. 
 ŠKANJEC 
 Ako meni to ne vjerujete, 
      A vi hajde na onaj brežuljak - 
 (pokaže nadesno gdje se vidi mali brežuljak) 
 Otkuda je svu poljanu širom 
      Pregledati moći, pa kroz durbin 
      Pogledajte, vidjet ćete tada 
      Da li lažem. 
 KEGLEVIĆ 
                     Može biti, može, 
      Ako čovjek i to na um uzme 
      Da im pomoć sa svih strana stiže, 
      Osobito otkako jur znadu 
      Da se vojska naša na njih sprema. 
 ŠKANJEC 
 K tomu treba da još i to znate 
      Da se ostanci razbijenih četa: 
      Posavačke, Štajerske i Kranjske 
      I njihove vođe - sva trojica - 
      Pod šatori kmetskim jur nalaze. 
 PLOVDIN 
 Ja sam rekô da će tako biti. 
 KEGLEVIĆ  (Škanjcu) 
 Imade li još što da mi javiš? 
 ŠKANJEC 
 Imam, bogme, i to je važnije 
      No ostalo što sam jur javio, 
      A to jeste da su buntovnici 
      Zbor zborili jučer, proglasivši: 
      Da će odsad bit slobodni posve, 
      Nezavisni od svoje vlastele, 
      Kojoj više nikad plaćat neće 
      Desetine, a ni devetine 
      Ili drugog kakvog godijer danka. 
      Zatim bude i to zaključeno: 
      Da se mjera svud veća uvede, 
      Da se zemlje i imutak svuda 
      Među kmete jednako razdijele... 
      Tako vele, moći će jedino 
      Stare svoje opet steć pravice. 
 (Sva gospoda planu od srd žbe.) 
 KEGLEVIĆ 
 Tako li je? 
 ZRINJSKI 
                     Gle, gle, ništa više? 
 ALAPIĆ 
 Što se htilo, to se babi snilo... 
      Te pravice seljačke bi bile 
      Na taj način najveće krivice 
      Za nas... Aja, kume, iz te melje 
      Kruha biti neće za nas živih. 
 PLOVDIN 
 Neće, bogme, dok je još jednoga 
      U Hrvatskoj pravoga plemića. 
 KEGLEVIĆ 
 Ala su se grdno jur smutili, 
      Rep i glava gdje im je ne znadu 
      Od obijesti puke. 
 ALAPIĆ 
                                              Vidite li 
      Da je sam vrag - kmetski taj kralj Gubec, 
      O kom neki tvrdiše da jeste 
      Čovjek pošten... To bogami nije, 
      Kad u prava naša dirat smije. 
 ZRINJSKI 
 Trebalo je svakom otprije znati 
      Da je zalud u pauna perje 
      Kad se njime ponosit ne umije, 
      I u gori pitomost u vuka 
      Kad mu nitko vjerovati neće. 
 PLOVDIN 
 Svijet će nam se rugati očito, 
      Svatko nama pljuvati na obraz 
      S punim pravom ako im se ljudski, 
      I to smjesta baš ne osvetimo.  (Strasno.) 
      Hajdmo na njih! 
 KEGLEVIĆ 
 (krepko - Plovdinu) 
                               Stani jošte malo, 
      Prije omjeri, pa onda poskoči! 
      Tko posrne, mudrovat mu brane. 
      I meni je, vjeruj, drzovitost 
      Tijeh kmeta tako dodijala 
      Ko i tebi, al tu treba ipak - 
      Prije neg se boj zametne ljuti, 
      Koj će, znam ja, vrlo žestok biti, 
      I rod mnogi u crno zaviti 
      S obje strane - treba dakle prije 
      Skrajnje sredstvo jošte pokušati 
      Ne bi li se ipak cilj postigô 
      Bez prolića krvi prem tolike. 
 (Gospoda ostala uznemire se nešto.) 
 PLOVDIN 
 (porugljivo i   žestoko - Kegleviću) 
 Kakvo sredstvo još predlagat možeš, 
      Gdje se radi sad o časti našoj? 
 KEGLEVIĆ 
 (skoči prama Plovdinu - veoma krepko i strogo) 
 Ne predlažem, veće zapovijedam! 
 (Plovdinu isto tako kao i ostaloj dvojici gospode) 
 Vaš sam vođa! - Staleži me naši 
      I redovi izabraše složno, 
      Isti pako ban naš potvrdi me, 
      Poslušati dakle mene treba, 
      Jer i ja znam što mi činit valja, 
      Bez uvrede časti vaše i svoje!... 
 (Umjereno - Škanjcu) 
 A jesu li što oboružani 
      Buntovnici? 
 ŠKANJEC 
                          Baš najbolje nisu, 
      Al su željni pobiti se s vami. 
      K tomu ima u njih do trideset 
      Lubarada dugačkijeh, zatim 
      I topova nekol'ko na kolih. 
 KEGLEVIĆ  (gospodi) 
 Čujete li što taj pripovijeda? 
 ALAPIĆ 
 Vrag odnio tog prokletog Gupca! 
      Zadat će nam dakle dosta posla, 
      Pa još slutim, posla krvavoga. 
 KEGLEVIĆ 
 Zato dakle treba prije boja 
      Jošte jedno pokušati sredstvo.  (Škanjcu.) 
      Ti ćeš ići sad u tabor k Gupcu - 
 ŠKANJEC 
 (uplašen, zakrči Kegleviću riječ) 
 Što rekoste, gospodine kneže, 
      Ja da idem k Gupcu? - Volio bih 
      Vrelo gvožđe dohvatiti zubmi 
      Neg da činim ko što mi velite. 
 KEGLEVIĆ  (strogo) 
 Morati ćeš, ja ti zapovijedam! 
 ŠKANJEC  (uplašen) 
 Za pet rana božjih, ta to znači 
      Tamo nosit glavu baš u torbi. 
 KEGLEVIĆ 
 (turi mu punu kesu novaca u torbu) 
 Nosit ćeš ju lašnje kad u torbi 
      Puna kesa dukata zazveči. 
 ŠKANJEC 
 (ponešto umiren) 
 Dobro, dobro, gospodine kneže, 
      Ali zašto nikom od gospode 
      Ne velite da tamo ide? 
 KEGLEVIĆ 
                                         Zato 
      Jerbo to bi ispod dostojanstva 
      Gospodskoga bilo - razumiješ li?... 
      Ti ćeš dakle poć ko glasonoša 
      Moj onamo, a ja ću ti dati 
      Za sigurnost pod oružjem pratnju. 
 (Smiješeći se.) 
 Hoćeš li ju? 
 ŠKANJEC 
                          Hoću, e dakako! 
      To se vašem pristoji glasniku... 
      A što ću reć Gupcu kada dođem? 
 KEGLEVIĆ 
 (izvadi ispod haljine list, te ga poda Škanjcu) 
 Tu mu predaj knjigu, pa mu reci: 
      Da si dobro skupa sa drugovi 
      Na um uzme što mu knjiga piše. 
 ŠKANJEC 
 (počeše se po glavi, te smućen, ogledajući list, govori) 
 Al ja ne znam da li će baš Gubec 
      I njegovi znat čitati ljudi... 
      A ja isto tako čitat ne znam.  (Gospoda se smiju.) 
 KEGLEVIĆ 
 (porugljivo Škanjcu) 
 Pravo imaš, vjerojatno jeste 
      Da kralj Matijaš čitati ne umije, 
      Ja ću dakle kazat svom pisaru 
      Da te prati... Idi dakle odmah, 
      Pa si pamti što će odlučiti, 
      Što li opet poručiti kmeti.  (Gospodi.) 
      A mi ćemo sada pregledati 
      Vojsku svoju da bude na mahu 
      Kad ustreba navalit na kmete 
      Kojih ima bog i duša, više, 
      Mnogo više negoli nas brojem, 
      Al nipošto srcem junačkijem 
      I vještinom bojnom s kojom ćemo, 
      Ja se ufam, pobijediti danas. 
 (Ode s ostalom gospodom) 
 ŠKANJEC 
 (zaostaje malko - zatim polagano odlazeći - sam sa sobom) 
 Ić ću i ja, premda mi je tako 
      Ko da će me sad groznica spopast... 
 (Obrće glavom) 
 Čudni su to ljudi, ta gospoda, 
      Svi na jedno uprav brdo tkani, 
      Sve na tuđa samo leđa rado 
      Vijek tovare...  (Obazre se) 
                                    Pravo vele ljudi 
      Da nij' dobro s njimi trešnje jesti, 
      Jer nam često bacaju koštice 
      Baš u lice, ko sad evo meni... 
      Al ne marim, u mene su barem 
      Te koštice pozlatili lijepo... 
 (Izvadi kesu iz torbe, ogleda ju, te zatim opet turi u torbu) 
 Za seljake pako, premda jesam 
      I ja rođen seljak, baš ne marim, 
      Osobito otkako sam vidjeh 
      Kako veće ribe manje jedu, 
      Što bog tako valjda jur odredi, 
      A ja ga lje pitat neću: zašto?  (Ode) 
 PRIZOR PETI 
 Polje stubičko. Na desnoj strani tabor seljački. Sunce upravo grane. - GUBEC, GREGORIĆ, PASANEC, POZEBEC, LEPOIĆ i GOZETIĆ stupe naprijed - Vojska stoji straga poredana. 
 GUBEC 
 Sunce granu, a čas se primiče 
      Odlučivi, jer kretanje vojske 
      U taboru gospodskome znači 
      Da su ondje na boj isto tako 
      Jur gotovi kao i mi ovdje.  (Gregoriću) 
      Jesi li još štogod opazio 
      Izvanredna prije kad si straže 
      Povukao natrag? 
 GREGORIĆ 
                               Nisam ništa. 
      Do jedino kletog špana Škanjca 
      Štono sam ga zatekô sa jednom 
      Našom stražom baš u razgovoru. 
 PASANEC 
 A zašto ga nisi uhitio 
      Ko uhodu? 
 GREGORIĆ 
                          Uzmako je hitro 
      Ko lisica, vidjev me zdaleka. 
 POZEBEC 
 (grozeći se pešću -   žestoko) 
 Ala da mi dođe taj u ruke 
      Vražji Škanjec, volio bih nego 
      Da ulovim utvu zlatokrilu, 
      Il da stečem bogzna kakvo blago. 
 GUBEC 
 Neće, vjeruj, ni on ubjegnuti 
      Svomu sudu. 
 LEPOIĆ  (Pozepcu) 
                               Svaki uzao dođe 
      Na svoj češalj, doć će i taj, brate... 
 (Opazi prvi Škanjca gdje dolazi s pratnjom) 
 Al što vidim! - Gle'te, braćo, eno 
      Gdje upravo k nama sad dolazi. 
 GOZETIĆ 
 Jest, bogami! 
 GREGORIĆ 
                          Da, da, Škanjec glavom. 
 POZEBEC  ( žestoko) 
 Dolje s njime! 
 PASANEC  (bijesno) 
                          Na komade sada 
      Kleto ovo posijecimo pseto! 
 GUBEC  (krepko) 
 Stante, ljudi, i mirujte posve, 
      Ta vidite da od protivnika 
      Kao glasnik dolazi ovamo. 
 PRIZOR ŠESTI 
 PRIJAŠNJI. - ŠKANJEC s pratnjom. 
 ŠKANJEC 
 (pristupajući k seljakom, ogleda se strašivo - zatim Gupcu) 
 Ja dolazim, to treba da znate, 
      Kao glasnik milostivog kneza 
      I vojvode Keglevića amo, 
      To donoseć pismo vam od njega. 
 (Podaje Gupcu list Keglevićev) 
 GUBEC 
 A zar nije knez Keglević mogô 
      Nać pod knjigu boljeg knjigonošu? 
 ŠKANJEC 
 (ponešto uvrijeđen) 
 A što meni fali? 
 GREGORIĆ 
 (porugljivo) 
                               Ništa drugo 
      Do konopac oko vrata. 
 PASANEC  (zlobno) 
                                    Vjeruj, 
      Još bi šteta za konopac bila 
      I za granu gdjeno bi visio, 
      Jer sigurno bi se osušila 
      Noseć tako otrovnu jabuku. 
 POZEBEC  (srdito) 
 Kolcem dakle ubiti ga treba 
      Il toljagom kao psa bijesnoga. 
 ŠKANJEC 
 (sam sa sobom) 
 Ovi bi me počastili lijepo 
      Da tu nijesam došô kao glasnik. 
 GUBEC 
 (Škanjcu - umjereno) 
 Zašto nije knez tvoj poručio, 
      Što je htio?... Ta mogô je znati, 
      I zacijelo znao je da nismo 
      Vješti čitat knjige, premda drukčije 
      I mi znamo dobro razlučiti 
      Crno od bijela, pravo od neprava. 
 ŠKANJEC 
 Ne znam zašto knez to ne učini, 
      Ali - 
 PASANEC 
 (Zakrčiv Škanjcu riječ - gnjevno) 
           Knez je valjda time htio 
      Da se nama ruga... Nije l' tako? 
 GUBEC 
 (dostojanstveno) 
 Ako je to zbilja knez hotio, 
      A to sebe samog tim obruži. 
      Takav rug je nedostojan, podal! 
 ŠKANJEC 
 Htjedoh jurve reći - al mi onaj 
 (pokazuje na Pasanca) 
 Riječ zakrči prije - da knez posla 
      Svog pisara amo u tu svrhu 
      Da pročita pismo. 
 (Pisar stupi naprijed.) 
 GUBEC 
 (podav pisaru list) 
                          Čitaj dakle 
      Što nam javlja knjiga. 
 NEKOJI 
                          Čujmo! Čujmo! 
 PASANEC 
 Zašto da se čita? - To ne treba! 
      Svaki od nas što nas ima ovdje, 
      Premda čitat i pisat ne znamo, 
      Ipak tol'ko soli ima u glavi 
      Da unaprijed može znat il slutit 
      Što nam piše knjiga, čim pomisli 
      Od koga je, od koje li strane. 
 POZEBEC 
 Pravo imaš, nesuđeni zete, 
      Ne treba nam slušati što piše. 
 GUBEC 
 (strogo - Pozepcu) 
 A ja hoću da se list taj čita! 
      Treba da se posve uvjerimo 
      I da znamo što sad tek gatamo... 
      Čujmo dakle što nam piše.  (Pisaru.) 
      Čitaj! 
 PISAR  (čita glasno) 
 "U našega bana Draškovića 
      Te staležâ i redovâ ime 
      Vama, kmetom našim nepokornim, 
      Javit imam da - pošto budete 
      Razumjeli što vam knjiga piše - 
      Sve oružje svoje odložite, 
      A nadalje da se izručite 
      Bezuvjetno milosti gospode 
      I njihovim naredbam unaprijed... 
      Ako l' tako vi ne učinite, 
      Naopako po vas i po vaše! 
      Promislite dakle što vam kažem, 
      Dok prekasno nije - i to prije 
      Negoli se boj zametne ljuti 
      Na tom polju gdje će past krvave 
      Kocke vaše nesreće sigurno. 
      To vam piše i na znanje daje, 
      Da se znate po tomu ravnati, 
      Knez Keglević Mato, vojevoda." 
 (Svi seljački vođe - osim Gupca - strašno se uzbune) 
 GUBEC 
 Jeste l' čuli, braćo? 
 LEPOIĆ 
                                    Čuli jesmo 
      I spoznali odmah glas gospode, 
      Ko glas vuka il vrana gavrana 
      Po grakanju i po zavijanju. 
 GOZETIĆ  (Škanjcu) 
 A jesu li tvâ gospoda ondje 
      Poludjela, ili pako misle 
      Da smo nore baš kušali gljive, 
      Pa da ćemo zubi a i nokti 
      Prionuti i pristati na to 
      Što nam pišu?  (Prkosno) 
                               Boga mi, nećemo! 
 GREGORIĆ 
 Nas se takve riječi ne primaju, 
      Bile one slatke ili gorke, 
      Bile crno na bijelu črčkane 
      Il slovljene, to nam je svejedno 
      Te je za nas baš ko glas u vjetar! 
 POZEBEC 
 Na led tanak nas navesti neće 
      Ta gospoda, makar kako mudra, 
      Znamo i mi gdje vrag kašu melje. 
 PASANEC 
 Ni prijetnjami uplašit nas neće 
      Il utjerat u rog kozji više, 
      Jer pravednu svoju stvar branimo. 
      U ostalom pako mislimo si: 
      Što pas laje, to ti vjetar nosi. 
 ŠKANJEC 
 (Gupcu i njegovim vođam) 
 A što ćete gospodi poručit? 
 GUBEC 
 Reci njima: da ćemo mi sami 
      Ovčas doći da odgovorimo. 
 POZEBEC 
 Puškom, sabljom, kolcem il sjekirom, 
      Kako bude koji od nas mogô, 
      Al će svaki ipak odgovorit 
      Dobro. 
 GUBEC  (Škanjcu) 
                     Idi, pa im tako reci. 
 (Škanjec s pratnjom ode.) 
 PRIZOR SEDMI 
 PRIJAŠNJI bez ŠKANJCA. 
 GUBEC 
 Sad nikakva više za nas nema 
      Puta natrag, niti nam ga treba, 
      Već nam samo naprijed k cilju našem 
      Krčit valja stazu krvlju svojom. 
 (Odvažno i krepko) 
 Zato ništa što su dosad naše 
      Tri pomanje čete pobijene 
      U bitkama... Nas tu ima više, 
      Te ćemo se radi tih poraza 
      Osvetiti... Bit će nam u pomoć 
      Bog pravedni prot nepravednikom, 
      Izmeđ kojih glavnog - ko što čujem - 
      Kneza naime Taha, nasmrt bolna, 
      Jur se možnim svojim prstom taknu 
      Očevidno. 
 GREGORIĆ 
                          Doć će isto tako, 
      Ja ne sumnjam, red još i na druge. 
 POZEBEC 
 Hoće, bogme, inače bi morô 
      Svisnut čovjek. 
 PASANEC  (gorko) 
                          Il' bi morô sumnjat 
      O božijoj pravdi. 
 GUBEC 
 (ozbiljno, nu blago - Pasancu) 
                                    Nemoj tako! 
      Bog što čini, vazda dobro čini, 
      Makar kako. 
 (Čuju se u taj par izdaleka bojne trublje gospodske vojske, - Gubec nastavi krepko.) 
                          Čujete li trublje 
      Kojimi se dušman oglašuje? - 
      Mučno mu je čekat il dočekat, 
      Treba barem da ga susretnemo 
      Na pol puta...  (Ozbiljno.) 
                                    Al još prije boja 
      Čujte što vam kazati imadem. 
 (Veoma ozbiljno, svečano i glasno, da ga svi mogu čuti) 
 Pomislite, braćo i drugovi! 
      Što će od nas biti, što l' od vaše 
      Malodobne djece ako sada 
      U tom boju gospoda pobijede, 
      Vjerujte mi one muke nema, 
      Ni tereta na ovome svijetu 
      Što se vama nametnuti neće, 
      Valja dakle nama pobijediti 
      Ili pako junački umrijeti.  (Uzneseno) 
      Sada treba s oružjem u ruci 
      Sloboštinu i pravice stare 
      Opet steći i osvojit sasvim, 
      Il nanovo past u staro ropstvo... 
      Evo to je što svakoga čeka, 
      Tu drugoga sad izbora nema, 
      Izaber'te što je vama drago. 
 PASANEC 
 (krepko i   žestoko) 
 Tu izbora nema do jedino: 
      Boriti se, svladat, ili pasti. 
 MNOGI GLASOVI 
 Da, da, drugog tu izbora nema. 
 GUBEC 
 Još vam kažem, pomislite i to 
      Da nas ima na hiljade više 
      Nego onih što su proti nama, 
      Deset naših na jednoga od njih 
      Brojit možeš. Ne bojte se dakle, 
      Već udrite složno... A napokon: 
      Ako ima među nami tkogod 
      Koj ne misli kakono mi drugi 
      I koj sada s nama pregnut neće 
      Da se bije i krvcu prolijeva, 
      Ja ga molim - još prekasno nije - 
      Te ga kumim bogom velikijem 
      Neka ide otkuda je došô 
      Da ostale ne plaši družine. 
 (Nitko se u vojsci ne miče) 
 Svi šutite? - Nitko se ne miče 
      Da ostavi braću?... Svi ste dakle 
      Jedne misli, svi na boj gotovi? 
 SVI  (uzneseno) 
 Jesmo, jesmo, samo nas ti vodi! 
 PASANEC  (strasno) 
 Proklet bio svaki izdajica, 
      A odvijeka do božjega suda! 
 MNOGI GLASOVI 
 Tako bilo, proklet bio vazda. 
 GUBEC  (krepko) 
 Postavite dakle, četovođe, 
      Čete svoje... Barjake razvijte!... 
      Rožničari, rogom znak podajte!... 
 (Mahnuv buzdovanom podaje znak - zatim poviče ushićeno i krepko) 
 Hajd sad sa mnom složno na dušmana, 
      Za slobodu i pravice naše! 
 SVI 
 (uz bojnu glazbu viču) 
 Hajde u boj za pravice stare! 
 PRIZOR OSMI 
 ŠKANJEC sam 
 Stubičko polje. - Čuje se gdje boj podalje iza prizora bjesni. 
 ŠKANJEC 
 (polagano dolazeći s puškom - sâm sa sobom - strašivo) 
 Evo mene, kao psa u čunu, 
      Ne znam što ću. - Svud se uznjihala 
      Oko mene bitka, kao vali 
      Bijući se o grebenih silnih... 
      Kamo sreća da sam uistinu 
      Škanjec sada, ja bih poletio 
      Tamo u goru glavom bez obzira; 
      Al ovako ne mogu nikamo 
      Sad pobjeći niti se sakriti, 
      Jer sam uprav usred toga polja 
      Prokletoga gdje ni grma nema 
      Da tu čovjek za nevolju čučne 
      Ko zec kada silno daždi i grmi 
      I kad strijele pucaju okolo.  (Uzdiše, pa nastavi) 
      Jadan Vide, jada ne vidio, 
      Ni dočekô! - A što će sad biti? 
      Ja se bojim bit će sijaseta, 
      Osobito kad pomislim kako 
      U snu opet vidjeh ko vješticu 
      Babu Katu, pokojnu mi ženu - 
      Bog joj dao duši, gdje je, toplo 
      Za sve muke kojimi je nekoć 
      Mučila me za života svoga, 
      A i sada mučit ne prestaje - 
      Mislio sam da ću moći u miru 
      Živjet bez nje, ali kako vidim, 
      Ne dadu joj mirovati vrazi 
      Baš ni ondje, zašto svak čas dođe, 
      Te se u snu meni ukazuje, 
      A to svagda na zlo neko sluti, 
      A to zlo se sada uistinu 
      Može lako zbiti s koje strane 
      Otkud mu se nadam i ne nadam. 
 (Predomisli se nešto) 
 A sad neću više tu da stojim, 
      Ovamo se jur borci primiču, 
      Idem ne bi l' meni sreća dala 
      Da se ipak sretno u metežu 
      Gdje provučem. 
 (Opaziv Pozepca gdje upravo proti njemu ide, sav protrne - strašivo.) 
                               Jao! - Eto vraga!  (Odmiče.) 
 PRIZOR DEVETI 
 PRIJAŠNJI i POZEBEC 
 POZEBEC 
 (otisnuv se za Škanjcem - poviče) 
 Stani, rđo! Sad mi uteć nećeš. 
 ŠKANJEC 
 (postoji - strašivo, nu ipak prkosno) 
 Čuvajder se, jerbo i u meni 
      Sad već srce poče uzigravat 
      Od junačke želje i radosti. 
 POZEBEC 
 (gnjevno i porugljivo) 
 Da vidimo nije l' možda od straha? 
 (Navali na Škanjca) 
 ŠKANJEC 
 (opet nagne bje žati, ali dosjetiv se pušci svojoj, stane - skine ju hitro s ramena, nategne i naperi na Pozepca - zlobno) 
 Na Pozepče, pozeblo ti srce 
      Od te puške! 
 (Odapne pušku na Pozepca, ali ga ne pogodi) 
 POZEBEC 
                          Zlo ti sastavila. 
 (Škanjec baci pušku, te nanovo hoće da bje ži, ali Pozebec u taj mah priskoči) 
 Evo tebi, pseto, što te ide! 
 (Lupi Škanjca toljagom po glavi. - Škanjec se mrtav na zemlju svali, a Pozebec ode opet na bojište.) 
 PRIZOR DESETI 
 KEGLEVIĆ i ALAPIĆ dolaze sabljami nasrćući na GUPCA koji se teškim buzdovanom brani. 
 KEGLEVIĆ 
 Predaj nam se!... Evo vidiš, dva smo 
      Proti tebi. 
 GUBEC 
                          Tim slavnije za me! 
      A predat se neću dok uzmogu 
      Mahat rukom. 
 ALAPIĆ 
                               Evo tebi dakle! 
      To je, da znaš, od gospodske ruke. 
 (Zamahne, te hoće da posiječe Gupca) 
 GUBEC 
 (odbiv Alapiću udarac - ošine ga buzdovanom) 
 A to tebi opet od seljačke 
      U zamjenu! 
 ALAPIĆ 
 (pošto mu desna ruka sa sabljom klone - Kegleviću) 
 Ha, ranjen sam teško... 
      Sustati ću! 
 KEGLEVIĆ 
                          Nemoj, brate, drž' se! 
      Pa za naša bij se stara prava. 
 GUBEC 
 (poviče glasno) 
 Al su naša ipak još starija... 
      A ja ću se biti u to ime! 
 (Navali žestoko na oba protivnika, te ih otisne natrag za prizor.) 
 PRIZOR JEDANAESTI 
 Pošto je GUBEC KEGLEVIĆA i ALAPIĆA silnom navalom svojom otisnuo stupi gotovo u isti čas zdesna PASANEC, a slijeva PLOVDIN na pozorište. - Čim se opaze, uzdršću od silna gnjeva te se očima strijeljaju. Obojici su sablje u rukama. 
 PASANEC  (gnjevno) 
 Ne ovamo, vojvodo Plovdine, 
      Jer ti ovdje utjecišta nema! 
 PLOVDIN  (gordo i zlobno) 
 Ako nema ondje utjecišta! 
      Tu još manje ima povratišta! 
 PASANEC 
 (korači prama Plovdinu) 
 Da vidimo! 
 PLOVDIN 
                          Vidjet ćeš i ćutjet, 
      Primakni se samo bliže! 
 PASANEC 
 (zaleti se na Plovdina) 
                                         Tu sam! 
 PLOVDIN 
 (dočeka Pasanca sabljom) 
 Dobro došô!  (Biju se.) 
 PASANEC 
                               Bolje našô, vražji 
      Otmičaru! 
 PLOVDIN  (u bjesnilu) 
                     Jezik ću ti sabljom 
      Iščupati, te već nećeš moći 
      Ubuduće lajat ni ujesti. 
 PASANEC 
 (grozno se smiješeći) 
 Samo tebe još ujesti moram, 
      Tad ne marim makar danas umro. 
 PLOVDIN 
 Pomoz', vraže! 
 (Zamahnuv strašno, udari na Pasanca.) 
 PASANEC 
 (odbiv sretno udarac - muklo) 
                          A ti meni, Mare! 
 (Udari i posiječe Plovdina - zatim uzdahne duboko) 
 Tako valja! sada mi odlanu. 
      Buduć da sam dug taj odvalio, 
      Sad nanovo rado u boj idem. 
 (Ode - zatim pomalo nestaje graje bojne) 
 PRIZOR DVANAESTI 
 Bre žuljak blizu kuće Gupčeve, otkud se vidi jedna strana polja stubičkoga. Dan je poslije podne. - MARKO i STANA penju se na vrh bre žuljka. 
 STANA 
 Bog zna, djede dragi, da l' se ovaj 
      Boj svršio toli strahoviti? 
 MARKO  (prisluškuje) 
 Čini mi se da je svršen veće, 
      Jer se ondje s one strane polja, 
      Kam se bojni žamor prije povukô, 
      Sad ne čuje vika ni pucnjava. 
 STANA 
 Al kako se svrši? 
 MARKO 
                               To bog znade, 
      Al će i nas valjda skoro glasi 
      O svršetku dopast...  (Žestoko.) 
                                         Ja ne mogu, 
      Bog i duša, uhvatiti rala, 
      Niti orat ni kopati više, 
      Jer sam prestar, ali zato ipak 
      Kad pomislim da se tu radilo 
      O sudbini ubogih seljaka, 
      Zaigra mi srce od osvete, 
      Te bih mogo evo tom toljagom, 
      Jošte starac, mlatit po kukolju 
      Tom gospodskom što seljačku čistu 
      Nam otrova bjelicu pšenicu. 
 PRIZOR TRINAESTI 
 Prijašnji i GREGORIĆ koji dolazi blijed i krvav 
 STANA 
 (opaziv Gregorića - poviče) 
 Evo moga zaručnika! 
 MARKO 
                                    Zdravo, 
      Gregoriću! 
 STANA 
 (opazivši da je Gregorić ranjen - strašivo) 
                          Al za boga milog, 
      Ti si ranjen! 
 GREGORIĆ 
                          Nisam, Stano, jako, 
      Nije vrijedno da me pitaš za to. 
      Ali premda rane žestočije 
      Bit ne može na ovome svijetu 
      Nego strijela kad srce probije, 
      To ni ona nije tako jaka 
      Da razbije srce u junaka, 
      Ni ostala ikakova muka, 
      Kao što je takova nesreća. 
 STANA  (strašivo) 
 Što, zaboga! - A gdje je moj otac? 
 (Gregorić šuti, te obori glavu.) 
 MARKO 
 Gdje je zet moj, govori, Ilija, 
      Gdje ostala braća i drugovi? 
      Što je s bojem? 
 GREGORIĆ  (muklo) 
                          Zlo je! - Sve propade! 
 (Marko i Stana prenu se, Gregorić nastavi) 
 Valjda čuste kako se započe 
      Boj žestoki danas prije podne? 
 MARKO 
 Da, da, čusmo, al ti nam ostalo 
      Sve sad kaži po istini što je. 
 GREGORIĆ 
 Kazat ću vam, premda mi nanovo 
      Bol zadaje opetujuć jade. 
 (Duboko uzdiše, tad nastavi:) 
 Znat vam valja da takovu boju 
      Pametara nema nit će biti 
      U Hrvatskoj dok god bude svijeta! - 
      Kad se dakle na širokom polju 
      Naša vojska s plemićkom srazila, 
      Zemlja se je s temelja potresla 
      Od udara silna s obje strane. 
      Sinu polje od oružja svijetla, 
      Jeknu bližnja naokolo gora 
      Od tutnjave topâ i pušakâ 
      Što grmljahu strašno na sve strane, 
      Dočim sablje, nož i kose svuda 
      Odsijevajuć prolijevahu krvcu 
      Što poteče na junačke rane, 
      Kanda kiša iz oblaka pane. 
      Stade vika, vriska i lomljava, 
      Strašna cika i jauk ranjenikâ 
      Svud naoko poljem širokijem, 
      Zatim se je od puščanog praha 
      Iznad naše i plemićke vojske - 
      Sabijene u pretijesno klupko - 
      Uhvatio sve to gušći oblak 
      Iz kojega padat ne prestade 
      Silna krupa od olova teška, 
      Dočim isto tako bez prestanka 
      Sa svih strana zablista oružje, 
      Baš ko munje kada uz grom sijevnu, 
      Treskajući iz oblaka crnih. 
      Da je komu mirno gledat bilo 
      Boj taj strašni, on bi bio rekô 
      Da to nije bojak već Dan sudnji... 
      Četir sata žestokoga boja 
      Nemilo se krvca prolijevala 
      Po mejdanu i oko mejdana, 
      Ma kad bilo danu oko podne, 
      Tada nama, dotle dobitnikom, 
      Iznenada obrne neruka, 
      Te plemićka nas pobijedi vojska. 
 MARKO 
 Naopako! - Kako se to zbilo? 
 GREGORIĆ 
 U žestini borbe ne vidjesmo 
      Da se čete plemićke, uzmičuć 
      Sveđ pred nama, jednom ustaviše, 
      Te sakupiv zadnje svoje sile, 
      Jednokupno, bijesno i očajno 
      Na nas s naših baš obaju krila 
      Konjaništvom, a pješaštvom svojim 
      Uprav srijedom ko grom iznenada 
      Siloviti juriš učiniše, 
      Naše čete odmah uzdrmaše, 
      A zatim ih, provaljujuć bijesno, 
      Jur sa više stranâ oboriše 
      Oborene u bijeg natjeraše, 
      Razgoneći nemilo bjegunce 
      Svuda poljem, sijekuć ih nemilo, 
      I mećući pod kopita konjem. 
      Što li mahom tad ne pogubiše 
      Ta gospoda, zarobiše odmah, 
      Mnoge zatim smjesta povješaše 
      Po drvetih kraj drumova naših, 
      Druge opet, povezav im ruke, 
      I tekuć ih sabljom ili pernim 
      Buzdovanom, gone sad uz slavlje 
      Pored konja svojih u grad Zagreb. 
 STANA 
 (motreći Gregorića - sumnjivo) 
 Čuj Ilija, već te jednom pitah, 
      Zašto nećeš da mi odgovoriš: 
      Gdje je sad moj otac? 
 GREGORIĆ 
 (odvrativ lice od Stane) 
                                    Ne pitaj me. 
 STANA 
 (primivši Gregorića za ruku - svečano i strasno) 
 Odgovori, tako tebi boga 
      I ljubavi naše vjerne, gdje je? 
 GREGORIĆ 
 Zarobljen je skupa sa Pasancem, 
      Te ih sada jur u Zagreb prate 
      Gdje će njima odmah sud krojiti, 
      Te već sutra, kao što mi prije 
      Župnik reče - 
 (zate že - zatim slabačkim glasom) 
                          Oba pogubiti. 
 STANA 
 (sva protrne - jecajući) 
 Jao, mili jedini moj oče.  (Gorko proplače.) 
 MARKO 
 (tare si dlanom slijepe oči - ganuto) 
 S Matom Gupcem propasti će nade 
      Svih kmetova za dugo vremena... 
 (Nešto se duboko zamisli.) 
 GREGORIĆ 
 (dosjetiv se nečemu) 
 Stano moja, hoćeš li jedanput 
      Da još vidiš oca? 
 STANA 
                               Što me pitaš? 
      Ta to možeš znati il slutiti, 
      Da ga vidjet želim svakojako. 
 MARKO 
 I ja bih se s njime rado sastô 
      Još jedanput... Vidjet ga ne mogu 
      Zbog sljepoće svoje, premda ti ga 
      Oči duha moga dobro vide 
      U sjajnosti sveta mučenika 
      Što podnosi muke za stvar svetu. 
 GREGORIĆ 
 Kad ga dakle vidjeti želite, 
      A vi hajte odmah do Zagreba 
      Sa mnom sada. Ondje je tavničar 
      Županijski rođak meni bližnji 
      Po materi, pošten čovjek drukčije, 
      Pa nas hoće pustit svakojako 
      Kradomice za koj čas k uzniku. 
 STANA 
 Hajdmo dakle k milom ocu. 
 MARKO i GREGORIĆ 
 Hajdmo!  (Odu.) 
 PRIZOR ČETRNAESTI 
 Tavnica   županijska, večernje doba. Ulaze u tavnicu GUBEC u negvah i TAVNIČAR 
 TAVNIČAR 
 Evo tu smo, ali žao mi je 
      Što ne mogu da ti dadem bolji 
      Stan do ovaj. 
 GUBEC 
                               Ništa zato, brate, 
      Posljednji je stanak moj na svijetu, 
      Pa svejedno, ili prenoćio 
      U tavnici ovoj, ili pako 
      U palači sjajnoj... 
 TAVNIČAR 
                                    Istina je, 
      Al mi kaži ne bi l' barem htio 
      Popit koju čašu dobra vina, 
      I založit uz to malo hljeba? 
 (Izvadi ispod haljine bocu s vinom i hljeb, te hoće da stavi na stol) 
 GUBEC 
 (odbije prijazno rukom tavničaru) 
 Hvala, brate, nisam baš nimalo 
      Žedan ili gladan... Proć će meni 
      I bez toga hitro ova noćca. 
 TAVNIČAR 
 (sakriv opet pod haljinu bocu i hljeb, krene da ide - ganuto) 
 Bila t' laka dakle! 
 GUBEC 
                                    Tako tebi! 
 (Tavničar ode zaključav vrata na tavnici) 
 PRIZOR PETNAESTI 
 PRIJAŠNJI bez TAVNIČARA 
 GUBEC 
 (gledajući na vrata kud je tavničar otišao - sâm sa sobom) 
 Tavničar je, bog i duša, ali 
      Zato ipak čovjek dobra srca... 
      Gle, a zašto da se tomu čudim?... 
      U bademka ima isto tako 
      Tvrda kora, ali jezgra slatka. 
 (Ogleda se u tavnici, uzdiše duboko - zatim nastavi) 
 Tu sam dakle, a otud ne vodi 
      Put van k smrti što mi ju osudom 
      Priopćenom prije dosudiše...  (Pouzdano) 
      E pa dobro kad drukčije nije! 
      Te ja moram svakako da umrem 
      Kao krivac pred zakonom ljudskim... 
      Da, pred ljudskim, ali ne pred božjim, 
      On zna što sam htio, pred njim nisam 
      Zasigurno krivac... Nij' moguće!...  (Gorko) 
      Ali ne znam - i meni se čini 
      Ko da ni bog ne obrće glave, 
      Ko da mu je to najmanja misô 
      Što se radi sa nesretnim pukom 
      Kad nepravdu neće da satare. 
 (Predomisliv se - strpljivo) 
 Ali kud sam opet zabrazdio? 
      Što l' sam rekô, u nevolji jadan? 
      Znat mi treba da je nam umrlim 
      Raspitati teško djela božja, 
      U koga je trenut što vijek u nas, 
      A vjekovi što trenuci oka; 
      Drukčije se u njega računa, 
      Neg na zemlji što mi računamo, 
      Zato mislim da će ipak nekoć 
      Bolje doba i za kmete doći, 
      Bog će dati, premda ne znam kada, 
      Ali sada - još ne bješe vrijeme... 
 (Sjedne na klupu) 
 Utješen sam neobično sada, 
      I pripravan ovaj čas umrijeti, 
      Da je meni samo još jedanput 
      Prije smrti sastat se moguće 
      S tastom Markom i s premilom svojom 
      Kćerkom Stanom.  (Nasloni glavu na ruku) 
                                         Zbilja čudnovato 
      Kako ipak njezin san se vrši... 
      To zaista san bî čudan... Ali 
      Čim govorim o snu, evo mi se 
      Sve pomalo na oči namiče, 
      Taj tješitelj trudnih i nevoljnih. 
 (Zaspi. - Odmah zatim stane umiljato i tihano svirati nevidiva glazba. Iz gibanja Gupčevih vidi se da sniva nešto. Tad se uka že iza njega genij u Marinoj slici, te Gupcu iznad glave drži lovor-vijenac, na što on u snu progovara.) 
 Hvala tebi, blagi stvoru rajski, 
      Na ljubavi, jer vruće mi čelo 
      Baš ugodno hladi taj tvoj vijenac... 
 (Genij malo-pomalo iščezava.) 
 Kud odmičeš?... Stani jošte malko 
      Stani da te nešto pitam... 
 (Sveđ u snu -   žalosno.) 
                                         Ode!... 
 (Glazba sve pomalo prestaje svirati, dok se Gubec iz sna budi - probudiv se napokon, tare si oči.) 
 Mili bože, a šta je to bilo 
      Sa mnom sada?... Gdje sam? 
 (Ogledav se   žalosno.) 
                                         U tavnici. 
 (U taj par čuje se gdje netko otvara vrata na tavnici) 
 PRIZOR ŠESNAESTI 
 PRIJAŠNJI - STANA vodeći MARKA, zatim GREGORIĆ i TAVNIČAR 
 STANA 
 (opaziv oca, poleti k njemu, te mu se savija oko vrata - jecajući i u najvećem očajanju) 
 Moj ljubezni oče! 
 GUBEC 
 (veoma ganuto) 
                               Stano moja! 
 MARKO 
 (poda Gupcu ruku - drhtavim glasom) 
 Zdravo, Mate! 
 GUBEC 
                          Zdravo, mili taste! 
      Hvala bogu, zadnja moja želja 
      Ispuni se - 
 MARKO 
                     Da, s pomoću one 
      Tam dvojice. 
 (Pokazuje na Gregorića i tavničara što sve dosad ostadoše kod vrata.) 
 GUBEC 
 (pristupi k Gregoriću i tavničaru te se rukuje s njima - srdačno) 
                          Hvala vama, hvala, 
      Što posljednje čase mog života 
      Osladiste, ispuniv mi želju. 
 STANA 
 (kroz plač -   žestoko) 
 Jao, mene, ti da mi sad umreš? 
      Ne, ne, oče! 
 GUBEC 
                          Umiri se, Stano, 
      Te mi budi postojana kćerka 
      Kao što si dosad uvijek bila, 
      Pa pomisli da je svaki čovjek 
      Za to rođen da jedanput umre. 
 STANA 
 (sveđ još plačući) 
 Jeste, ali tako, prije reda. 
 GUBEC 
 Što ćeš?! Red taj došo je na mene 
      Uprav sada, a mogô je doći 
      Isto tako prije ili poslije. 
      Svi smo ljudi u božijoj ruci... 
      Al to pust'mo sada gdje nam treba 
      Prozboriti nekoliko riječi 
      Što se tiču budućnosti tvoje 
      I tvog djeda - kad ne bude mene.  (Gregoriću.) 
      Hodi amo, ti si uvijek bio 
      Pošten, znam ja, pa ćeš i nadalje 
      Biti...  (Gregorić pristupi ka Gupcu.) 
                     Čuj me: za te i za ove 
 (pokazuje na Marka i Stanu) 
 U našemu kraju sad opstanka 
      Više nema poradi progonstva 
      I osvete teške i preteške 
      Što vas čeka od gospodske strane, 
      Bjež'te dakle skupa, a čim prije 
      U Konjščinu k možnom knezu Konjskom, 
      Prijatelju, zaštitniku kmeta 
      Poznatomu, ondje ćete naći 
      Utočište bar za neko vrijeme... 
      Hoćete li tako? 
 GREGORIĆ 
                               Tako ćemo 
      Ko što nama veliš. 
 MARKO 
                               Tvoja volja 
      Nam je sveta kao umirućeg. 
 GUBEC 
 (Gregoriću i Stani umiljato) 
 A vas dvoje pristupite bliže, 
      Da vas - kao vjerna ubuduće. 
      Ako bog dâ, druga: muža i ženu - 
      Blagoslovim sada... 
 (Gregorić i Stana kleknu tronuti pred Gupca koji im metne ruke na glave, pogledav uvis - veoma ganuto) 
                                    Tako, djeco! 
      A sad hajte, nemojte još većma 
      Oteščati sebi a i meni. 
 (Gregoriću i Stani kad ustanu) 
                               Hajte, djeco, hajte! 
 STANA 
 (savije se plačući još jedanput ocu oko vrata) 
 Zbogom, oče! 
 GUBEC 
 (ogrli strasno još jedanput Stanu, zatim Marka i Gregorića). 
                          Zbogom, hajte sada! 
 (Stana, Marko i Gregorić odu.) 
 PRIZOR SEDAMNAESTI 
 PRIJAŠNJI bez MARKA, STANE i GREGORIĆA 
 GUBEC 
 (pošto mu rodbina ode, zastre objema rukama lice, zatim kao nadvladav bol - tavničaru umiljato) 
 Oj, boga ti, dobri moj čovječe. 
      Ded mi kaži gdje je moj nesretni 
      Drug Pasanec? 
 TAVNIČAR 
                               On je tu do tebe 
      U tavnici bližnjoj.  (Čuje se kako zvono zvoni.) 
 GUBEC 
                               Čuj zvuk zvona 
      Sa zvonika crkve svetog Marka... 
      Što to zvone? 
 TAVNIČAR 
                               Pitah malo prije. 
      Pa mi zvonar trkimice reče 
      Na umoru da je sad knez Tahi. 
 GUBEC 
 (prene se nehotice) 
 Tahi!... Sada?... Bože, to je čudno! 
      Eto dakle, po treći put ćemo 
      Sastati se nas dva, ali sada 
      Drugdje... Ondje... a ne više ovdje. 
 (Zora sviće.) 
 Gle, jur sviće zora kroz rešetke, 
      Meni sužnju javljajuć također 
      U tavnici tavnoj novi danak. 
 (Pogledav uvis veoma ozbiljno.) 
 Da, da, novi danak! - 
 (Čuje se pred vratima tavnice štropot oru žanih) 
 TAVNIČAR 
                                    Evo straže, 
      Gdje dolazi... Jesi l' gotov poći? 
 GUBEC  (postojano) 
 Jesam, brate, hajd u ime božje! 
 (Vrata se otvore, straža se ukaže, na što najprije Gubec, a zatim tavničari odu) 
 PRIZOR OSAMNAESTI 
 Markov trg u Zagrebu - Malo pomalo zgrne se tu šuteći sila svjetine. Među ostalimi TRI GRAĐANINA zagrebačka. Zatim dolaze MARKO, STANA i GREGORIĆ, te se namjeste blizu građana nedaleko od ugla   županijske kuće naprama Markovoj crkvi. 
 GREGORIĆ  (Stani) 
 Sila svijeta sa sviju je strana 
      Tu nalegla, nećemo moć proći 
      Podnipošto s djedom. 
 MARKO 
                                         Ostavite 
      Mene ovdje, djeco, a vi hajte. 
      Za me slijepa starca kako-tako!  (Gregoriću.) 
      Al da tebe tudijer prepoznadu, 
      Naopako! 
 GREGORIĆ 
 (upada Marku u riječ - odva žno) 
                          Bilo što mu drago, 
      Ja ću ipak s tobom ostat ovdje. 
 STANA  (Marku) 
 I ja, djede, jerbo vidjet moram 
      Još jedanput milog roditelja, 
      Makar sunca više ne vidjela.  (Kroz tihan plač) 
      Jao tužne mene sirotice! 
 GREGORIĆ 
 (Stani, koja stane sve to jače plakati) 
 Umiri se i ne plači, dušo.  (Marku.) 
      Čuj svjetinu kako se žamoreć 
      Uskoleba evo iznenada. 
 MARKO 
 Znak je, sinko, da dolaze naši. 
 POJEDINI GLASOVI 
 Idu! idu iz županijske uze. 
 (U taj par začuje se zvonce s tornja na Dvercih, te ujedno žalobna, mukla glazba, koja traje sve do kraja ovoga i devetnaestoga prizora.) 
 GREGORIĆ 
 Idu, djede! bit će umah ovdje... 
      Al ja neću gledat moć onamo! 
 MARKO  (gorko) 
 Vidiš, sinko, da je i sljepoća, 
      Teška inače bijeda i nevolja, 
      Dobra kadšto, ja ju evo sada 
      Blagosivljam. 
 PRVI GRAĐANIN 
 (popev se na uglovnjak   županijske kuće, nadvisujući druge) 
                               Eno Mate Gupca, 
      Ide, borme, kano kralj na prijestol. 
 DRUGI GRAĐANIN 
 Pusto bilo takovo prijestolje 
      Štono tamo siromaha čeka. 
 (pokazujući onamo gdje se na trgu pred crkvom iza prizora nalazi prijestol) 
 TREĆI GRAĐANIN 
 Pravo imaš!... 
 PRVI GRAĐANIN 
 (sveđ sa svoga mjesta) 
                               Strašno li se žari 
      Gvozden-kruna kojom će ga vjenčat, 
      Ali Gubec kao da ne haje 
      Za sve muke štono će ga snaći. 
 MARKO 
 (građanom - glasno i odva žno) 
 Čista savjest svim se mukam smije!... 
 PRVI GRAĐANIN 
 (opet svojim drugovom) 
 Gle Pasanca, i on ti je kršan, 
      Baš od oka momak, jer se vidi 
      Da od smrti ni on sad ne preda. 
 DRUGI GRAĐANIN 
 Junaci su, bogme, obojica. 
 TREĆI GRAĐANIN 
 Ha, evo ih gdje dolaze sada! 
 PRIZOR DEVETNAESTI 
 Pod stra žom dolazi u negvah GUBEC, a pred njim nosi kliještmi krvnik razbijeljenu krunu. Za Gupcem ide PASANEC također u negvah. Zvonce zvoni i glazba svira kao u pređašnjem prizoru. 
 MARKO 
 (potiho drhtavim glasom - Gregoriću) 
 Jesu l' već tu? 
 GREGORIĆ  (muklo) 
                     Tu su!  (Sam sa sobom - očajno) 
                                         Vječni bože! 
 STANA 
 (trgnuvši se iz dosadašnjega prividnog mrtvila ugleda oca te vrisne naglas) 
 Oče!... Jao!... 
 (Hoće silom da se protura do Gupca, ali ju Marko pridr žava, na što ona sustane te se iznemogla ovije djedu o vrat jecajući i krijući suzno lice na grudima Markovim.) 
 GUBEC 
 (popostane nehotice s cijelom pratnjom na glas Stanin te pogledav na onu stranu, otkud je čuo glas - poluglasno i   žalosno) 
                          Glas djeteta moga, 
      Baš mi srce para, te sad moram 
      Da iskapim gorku čašu snova. 
 (Pogleda prema nebu i smireno sklopi ruke.) 
 Bože, neka bude volja tvoja! 
 (Ide s pratnjom svojom mirno dalje.) 
 GREGORIĆ 
 (u taj par skoči kao pomaman - strastveno) 
 Toga mirno gledati ne mogu, 
      Krvna magla na oči mi pada, 
      Ali što ću, goloruk sam evo. 
 (Opazi u Marka sljepačku batinu i poviče) 
 Daj mi, djede, tvoju glogovaču. 
 (Trgne Marku štap.) 
 Tu naroda ima i seljakâ 
      S bližnjeg evo, a i s našeg kraja, 
      Daj da riknem i u pomoć viknem, 
      Pa da složno na njih udarimo, 
      Ne bi l' bog i dobra sreća dala 
      Da spasimo još u horu Gupca! 
 (Marko, obližnji građani i seljaci mire Gregorića) 
 PRVI GRAĐANIN 
 Nesretniče, jesi l' sišô s uma, 
      Valjda si se nanosio glave 
      Te se njome ludo sada titraš? 
 DRUGI GRAĐANIN 
 Zar ne vidiš svuda jake straže 
      I plemićke vojske naokolo? 
 TREĆI GRAĐANIN 
 Nije l' dosta krvi naše teklo 
      Sve do sada, pa će i sad teći, 
      Zar još hoćeš krvcu da prolijevaš 
      I ogriješiš bez potrebe dušu?  (Prema Marku.) 
      Nije l', starče, tako? 
 MARKO  (građaninu) 
                               Baš vam hvala, 
      Vi imate pravo. 
 GREGORIĆ 
 (gorko i porugljivo) 
                               Dašto, dašto! 
      A ja imam krivo - to je naša 
      Od starine jur sudbina kmetska. 
 (Vraća Marku batinu.) 
 Evo tebi tvoje glogovače! 
 PRVI GRAĐANIN 
 (svojim drugovom - pokazujući na Marka, Stanu i Gregorića) 
 Bog i duša, baš mi ih je žao! 
 DRUGI GRAĐANIN 
 Bit će rod to Matijaša Gupca. 
 TREĆI GRAĐANIN 
 Nema sumnje. 
 PRVI GRAĐANIN 
 (opet sa svoga mjesta.) 
                          Gle, gle, što tam biva! 
      Sad Pasanec kleknu - krvnik pako 
      Zamahuje mačem! 
 VIŠE GLASOVA  (sprijeda) 
                               Bože!... Strašno!... 
 PRVI GRAĐANIN 
 (tronutim glasom) 
 Minulo je!... Već Pasanca nema! 
 (Javlja se silan   žamor u svjetini.) 
 Sad je red na Gupcu... Sad se jadan 
      Na prijestolje pope... Krvnik k njemu 
      Pristupljuje da ga krunom vjenča... 
      Gubec rukom maše... Čini mi se 
 GUBEC  (iza prizora) 
 Još me čujte, kmeti nevoljnici, 
      Bog će dati te će bolje biti 
      Kada-tada... Strpite se donle!... 
 (Nastaje opći mukli   žamor) 
 MARKO 
 (iznemogne - slabačkim glasom) 
 Drž' me, sinko, noge mi malakšu, 
      A u staroj glavi mozak vrije... 
 (Gregorić ga podupire) 
 Zašto slijepac sada i gluh nisam, 
      Da mi samo toga čuti nije! 
 GREGORIĆ 
 (drhtavim glasom) 
 I meni se vije ljuta zmija 
      Oko srca, mislim da će pući 
      Od te boli. 
 VIŠE GLASOVA 
 (s više strana - glasno) 
                          Strašno!... Nečuveno... 
      Grozno!... To su krvnici prokleti!... 
 PRVI GRAĐANIN  (ganuto) 
 Jur izdahnu, hvala bogu, jadan 
      Taj mučenik. 
 DRUGI GRAĐANIN  (tronuto) 
                          Pokojna mu duša! 
 TREĆI GRAĐANIN 
 (duboko uzdiše - glasno) 
 I u zemlji našoj vječna pamet!... 
 PRVI GRAĐANIN 
 (žalosno) 
 Sada kmetom sva propade nada, 
      Jer se njima - pošto taj poginu - 
      Kralj Matijaš više rodit neće, 
      Da im bude što je ovaj bio!... 
 MARKO 
 (oporaviv se, te kao nadahnut proročanskim duhom - glasno i svečano) 
 Vjerujte mi: vjekovi će proći, 
      Al će opet kralj Matijaš doći! 
 1859. 
 
 
 
 Rječnik 
 akoprem  - premda 
 Alapić, Gašpar  (?-1584) - hrvatski plemić, gospodar Vukovine i Zapruđa; god. 1573. postao je suban s Draškovićem; jedini preživio pad Sigeta 1566; sudjelovao u gušenju Seljačke bune 1573. 
 alem  (tur.) - dragulj, dijamant 
 Auersperg ,  Herbart VIII  (1528-1575) - zapovjednik Vojne krajine 1569-75; ranije kao zapovjednik u Senju 1557. g. s 340 uskoka spriječio prodor 4200 Turaka; istakao se u brojnim bitkama s Turcima; poginuo kod Budačkog, nakon čega je Ferhad-paša od otkupnine za njegovu glavu i za život njegovog sina Wolfa Engelberta sagradio džamiju Ferhadiju u Banjoj Luci 
 bagljić  - svežanjčić 
 brdo  - češalj na tkalačkom stanu 
 Cesargrad  - tvrđava na lijevoj obali Sutle kraj Klanjca; nekoć vlasništvo grofova Celjskih, danas ruševina 
 demeskinja  (tur.) - vrsta orijentalne čelične sablje, kakva se prvotno izrađivala u Sirijskom gradu Damasku 
 Drašković, Juraj (Đuro)  (1525-1587) - zagrebački biskup, hrvatski ban od 1566. 
 duvna  (lat.) - redovnica, opatica;  duvna svete Klare  - klarisa, pripadnica ženskog ogranka franjevačkog reda, jednog od najstrožih, nazvanog po sv. Klari Scifi Asiškoj (13. st.) 
 Dverce  - južna gradska mala vrata (vratašca) u starom Zagrebu 
 dvorski  - upravitelj dvora 
 d žilitati se  (tur.) - bacati koplje, džilit 
 Frankopan, Franjo Slunjski  (1536-1572) - hrvatski velikaš i ban 
 genij  (lat.) - duh 
 Gregorijanec, Stjepan  (?-1592) - hrvatski velikaš i podban, gospodar Medvedgrada, srednjovjekovnog utvrđenja u podnožju Zagrebačke gore (lik u romanu "Zlatarevo zlato" Augusta Šenoe) 
 gursuz  (tur.) - nesretnik; vragolan, obješenjak; bezobraznik; nitkov, lopov 
 Hallek, Vid  - general slavonske vojne krajine, stolovao u Varaždinu 
 Heningova, Marta  - Henningovi su hrvatska plemićka obitelj, neko vrijeme vlasnici Susedgrada i Stubice, oko kojih su se sukobljavali s Tahijem; Marta je kći Uršule Hening koja se sporila s Tahijem, i žena Stjepka Gregorijanca, s kojim je u to vrijeme boravila u dvorcu Brežice 
 hora  - sat; vrijeme, pravi čas;  u horu  - na vrijeme 
 jednokupno  - svi zajedno, svi odjednom 
 jedovan  - otrovan 
 jur, jurve  - već 
 kalauz  (tur.) - vodič 
 Keglević Bu žimski  - stara hrvatska velikaška obitelj; jajački ban Petar Keglević (oko 1476-1554) napustio je Bosnu 1521. i nakon toga kupio grad Kostel kod Pregrade i krapinsko vlastelinstvo, 1537-1542. bio je hrvatski ban; Matej (ovdje Matija) i Šimun (Simo) Keglević su dva njegova sina; Matej je umro oko 1584. godine 
 Kerečen  ( Kerečenj  ili  Kerečenji ) - hrvatska velikaška obitelj mađarskog porijekla; vladali u Zelingradu kod Sv. Ivana Zeline; sukobili se s Tahijem oko Susedgrada, kojega su čak nakratko, godine 1565, za Tahijeve odsutnosti, bili i zauzeli i opljačkali 
 Kerestinec  - tvrđava istočno Svete Nedelje ,  blizu Samobora; mjesto poraza seljačke vojske 6. veljače 1573, prije konačnog sloma bune kod Stubice 9. veljače 1573. 
 kleča  - komad drva, čep (koji se stavi nekome na usta da ne može govoriti) 
 knjiga  - pismo 
 komorski upravitelj  - dvorski upravitelj, kraljevski blagajnik, upravitelj kraljevom imovinom 
 Konjski  - plemićka obitelj iz Konjšćine u Hrvatskom zagorju 
 korlat  (mađ.) - ograda; lanac (za pse i sl.) 
 Kosci  - naš narod tako naziva tri zvijezde koje čine pojas u zviježđu Orion 
 Kostajnovica  - Kostanjevica na Krki, grad u Sloveniji 
 kraljevska komora  - kraljevska palača, dvor; kraljevska blagajna 
 Kranjska  - pokrajina u Sloveniji 
 kreljut  - krilo 
 lubarda  (tal.) - lumbarda, vrsta starinskog topa 
 lje  - baš, upravo 
 Maksimilijan II  (1527-1576) - hrvatsko-ugarski kralj, sklon protestantima; propustio da pomogne Nikoli Zrinjskome, opsjednutom u Sigetu 1566. 
 mâma  - omama, omamljenost 
 melja  - ono što se melje 
 Mikulići susjedski  - selo pod Sljemenom, danas dio Zagreba 
 muče  - šutke 
 negve  (mađ.) - okovi, lanci 
 neruka  - nešto što ne ide od ruke, nesreća 
 nuzljub  - suparnik u ljubavi 
 obrov  - opkop, jarak 
 Okić  - srednjovjekovni grad na Samoborskoj gori, sagrađen potkraj 12. stoljeća 
 optujsko  polje - polje oko slovenskog grada Ptuja 
 Oštrc  - selo u Hrvatskom zagorju 
 parta  (mađ.) - nakit na glavi djevojke, znak djevojaštva 
 pašnik  - pašnjak 
 posad  - od sada 
 posjev  - ono što se posije 
 prost  - slobodan 
 ro žničari  - trubači u rogove 
 Sekel   (Sekelj, Szekely)  - hrvatska velikaška obitelj; u posjedu imali Ormož u Sloveniji, Krapinu i druga vlastelinstva; obitelj izumire krajem 16. stoljeća 
 smeća  - smutnja, neprilika, nemir 
 spahija  (tur.) - zemljoposjednik, feudalac, vlastelin 
 Stubica  - feudalni grad, u 16. stoljeću u vlasništvu zloglasnoga Franje Tahija, mjesto okršaja plemićke i seljačke vojske 9. veljače 1573. 
 surina  - seljačka haljina sive (sure) boje 
 Susjedgrad, Susjed  - dvor nedaleko Zagreba, sagrađen u 13. st.; u 16. st. vlasništvo zloglasnoga Franje Tahija 
 sušina  - nešto suho; suhoća 
 svjet  - savjet 
 špan  (mađ.) - nadstojnik nad kmetovima u feudalno doba 
 Štajerska  - pokrajina u današnjoj sjevernoj Sloveniji i južnoj Austriji 
 Tahi, Franjo  (1516-1573) - ozloglašeni feudalni silnik, gospodar Susjedgrada i Stubice 
 tavnica  - tamnica 
 tolkrat  - toliko puta 
 vaj  - jad, nesreća 
 verige  - lanci, okovi 
 vra žda  - mržnja, neprijateljstvo; osveta 
 Zabočki   (Zaboky de Zabok) - hrvatska velikaška obitelj, u posjedu imali grad Zabok 
    zavrat  - povratak;  u zavratu, zavratom  - na povratku 
 Zrinovići  - Zrinjski 
 Zrinjski, Đuro (Juraj)  - hrvatski ban 1622-1626, ratovao u tridesetogodišnjem ratu, otrovan rotkvom u Požunu; otac Petra (1621-1671, pogubljen s Krstom Frankopanom u Bečkom Novom Mjestu) i Nikole Zrinskog (1620-1664, idejni začetnik urote, poginuo u lovu) 
   
 
 
 Bilješka o autoru 
 Mirko Bogović 
   
 (Varaždin, 2. 2. 1816. - Zagreb, 4. 5. 1893.) 
   
 Preporoditeljski pjesnik, pisac prvih hrvatskih povijesnih drama i pripovijesti, te jedan od istaknutijih iliraca, u vrijeme Bachovog apsolutizma kao urednik  Nevena  središnja osoba hrvatske književne i kulturne scene. 
   
 Kao sin upravitelja imanja djetinjstvo je proveo na posjedu Grani kod Novog Marofa i starom gradu Gotalovcu. Osnovnu je školu završio u Križevcima, a gimnaziju u Varaždinu. Filozofiju je studirao u Szombathelyju i Zagrebu, a od 1833. polazi kadetsku školu u Petrovaradinu. Od 1841. godine boravi u Zagrebu, gdje ulazi u krug iliraca. Nakon što je napustio vojnu službu, studirao je pravo, te položio odvjetnički ispit u Požunu. Često je zbog svojih političkih stajališta napuštao službe, a kao urednik  Nevena  je 1853. godine, zbog objavljivanja Filipovićeve pjesme  Domorodna utjeha , proveo šest mjeseci u zatvoru. Kasnije se donekle priklonio mađaronstvu, zbog čega su ga napadali njegovi raniji suradnici i prijatelji narodnjaci (Preradović, Nemčić). Bio je zagrebački veliki župan, savjetnik hrvatskog ministra u Pešti i drugo. Umirovljen je 1875. godine i povlači se iz javnog života. 
   
 Isprva je pisao na njemačkom jeziku, da bi se nakon prihvaćanja preporodnih ideja i oduševljenja dubrovačkom književnom tradicijom, usmjerio na stvaralaštvo na hrvatskom jeziku. Objavio je zbirke  Ljubice  (1844),  Smilje i kovilje  (1847) i  Rodoljubni glasi  (1848). Njegove pjesme uglavnom su rodoljubne i ljubavne tematike, dok se nakon 1860. okreće satirički intoniranoj lirici ( Slike i prilike, Strjelice ). Povijesnoj i pseudo-povijesnoj tematici posvećuje svoje pripovijesti (zbirka  Pripoviesti , 1859) i drame, kojima nasljeduje europske romantičare, kao i hrvatsku usmenu književnost. Poznate su mu novele  Hajduk Gojko, Grad Gotalovec, Krvavi most u Zagrebu , te humoreska  Šilo za ognjilo . 
 Napisao je tri povijesne drame:  Frankopan  (napisana 1851, objavljena 1856),  Stjepan, posljednji kralj bosanski  (napisana u zatvoru 1854, objavljena 1857) i  Matija Gubec  (1859). U njima izražava svoje poglede na suvremene političke prilike, o kojima se u vrijeme apsolutizma moglo donekle slobodno govoriti jedino kroz povijesne teme. 
 Drame su mu "sredstvo političke agitacije" (Barac), dok se njihov stil opisuje kao "romantički klasicizam bidermeierskih obrisa" (Batušić). U  Frankopanu , predmet kojega je izbor Habsburgovaca za hrvatske kraljeve nakon mohačke katastrofe 1526. godine, izraženi su protuhabsburški stavovi.  Stjepan  je kraljevska tragedija, koja se donekle naslanja na Shakespearea ( Macbeth ), u kojoj se kao uzrok propasti Bosne ističe unutarnja nesloga i slavohleplje vođe. Najuspjelije djelo Bogovićevo je  Matija Gubec . U njoj među prvima u hrvatskoj književnosti uvodi seljake kao protagoniste, progovarajući o socijalnim temama, pravdi i opravdanosti bunta. Praizvedena 1878. godine, to je jedna od rijetkih devetnaestostoljetnih povijesnih drama koja je i u kasnije vrijeme redovito bila na repertoaru. 
 Neke njegove pripovijetke i sve tri drame prevedene su na češki. Njegov je književni značaj danas neusporedivo manji nego za života. 
   
 
   
 Tekst prema: 
 
 Dimitrija Demeter:  Članci, Grobničko polje, Teuta;  Mirko Bogović:  Članci, Pjesme, Šilo za ognjilo, Matija Gubec,  prir. Jakša Ravlić, Pet stoljeća hrvatske književnosti knj. 31, Matica hrvatska - Zora, Zagreb, 1968, str. 317-463. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Mirka Bogovića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-153-7 
   
 © 2013. Bulaja naklada d.o.o. 
 
 