
 
 Marija Magdalena 
 Misterij u tri čina s epilogom 
   
 Fran Galović 
 
 
 Sadržaj 
   
 PRVI ČIN 
 DRUGI ČIN 
 TREĆI ČIN 
 EPILOG 
   
 Rječnik 
 Bilješka o autoru 
 Impressum 
 
 
 Lica 
 ISUS 
 MARIJA, mati njegova 
 SIMON PETAR 
 IVAN 
 MARIJA MAGDALENA 
 MARIJA JAKOVLJEVA 
 SALOME 
 SIMON FARISEJ 
 JOSIP IZ ARIMATEJE 
 MARCELO, Rimljanin 
 
 
 
 
 PRVI   
            DRUGI   
            TREĆI   
 
    
 
  Farisej 
 
 
 
 
 
 
 
 
 PRVI   
            DRUGI   
            TREĆI   
 
    
 
  Judejski mladić 
 
 
 
 
 
 
 
 
 PRVI   
            DRUGI   
            TREĆI   
 
    
 
  Muškarac 
 
 
 
 
 
 
 
 
 PRVI   
            DRUGI   
            TREĆI   
 
    
 
  Rimski vojnik 
 
 
 
 
 
 
 
 
 PRVI   
            DRUGI   
 
    
 
  Razbojnik 
 
 
 
 
 
 
 
 
 PRVA   
            DRUGA   
            TREĆA   
 
    
 
  dvorkinja 
             Marije Magdalene 
 
 
 
 
 
 
 
 
 PRVA   
            DRUGA   
 
    
 
  Žena 
 
 
 
 
 JEDAN GRK 
 ASUR, sluga Marije Magdalene 
 SLUGA CRKVENI 
 SLUŽAVKA Simona Fariseja 
   
 UČENICI ISUSOVI. FARISEJI. RIMSKI VOJNICI. NAROD. 
   
   
 Događa se u Jerusalemu. 
   
 PRVI ČIN:  Velika dvorana s trijemom kod Marije Magdalene. - Predvečerje. 
 DRUGI ČIN:  Pred kućom Simona Fariseja. - Sunčani dan. 
 TREĆI ČIN:  Golgota. Krvavo, teško sunce. 
 EPILOG:  Vrt Josipa iz Arimateje. - Jutro. 
 
 
 PRVI ČIN 
 Dvorana u domu Marije Magdalene. 
   
 Raskošni sjaj mramornih stijena i stupova prolio se cijelim prostorjem i spaja se s onim sunčevim bljeskom, što dršće i gori nad čitavim gradom. Velikom dvoranom prostrto je mnoštvo teških sagova i krzna, zlato se žari na niskim počivaljkama i stolicama, i sve je to puno sunca, drhtanja i opojnosti. Tamo dolje uzdiglo se nekoliko stepenica, a povrh njihove bjeline - ispod pozlaćenoga svoda, što leži na žutim stupovima - ispružio se dugačak i velik trijem, otkuda se spušta široko stubište na ulicu jerusalemsku. Između stupovlja bliješti u suncu grad. Kuće se prepliću i miješaju sa zelenilom vitkih paoma; mramor i lišće, prašina i plavet neba - sve je to zaronilo u onaj beskrajni žar. 
   
 MARIJA MAGDALENA  sjedi na počivaljci sprijeda. Dvije  DVORKINJE  je kite, a treća drži pred njom srebrno ogledalo. 
   
 MARIJA MAGDALENA 
 Još ovu ružu... tako! - Ovaj nabor 
    Odgrni jače... Neka bljesne grud 
    U punom valu grimiznoga sunca! 
    Nek razvratna i opojna bjelina 
    I njegvu dušu smami... 
 Pogled joj se ustavio u dalekoj, nedohitnoj misli. 
                                    Govore, 
    Da lijep je ko nitko, i da nikad 
    Još nije žena usne njegove 
    U drhtavom čeznuću noćne tajne, 
    Što gori kano usijano gvožđe, 
    Ni taknula, ni smjela da zaželi!... 
    Al ja ću ipak - ! 
 PRVA DVORKINJA 
 vežući joj đerdan oko vrata: 
                          Kažu, da je prorok - 
    I veći još... 
 MARIJA MAGDALENA 
                               Pa da je ne znam tko! - 
    Ja vidjela ga nisam nikada 
    I samo žudim, da ga jednoć gledam, 
    Jer slutim nešto... 
 Časak umukne. 
                               Možda izbavljenje 
    I neki trak, što javlja se i diže 
    U nepoznatoj šutnji zjenica 
    Te u snu sam ih možda sanjala, 
    Al negdje davno, pa se ne sjećam, 
    A one meni zbore vječnim zvukom 
    I šute vječno... 
 DRUGA DVORKINJA 
 otvarajući kutiju s prstenjem: 
                               Nećeš li se možda 
    I pokajati stoga?... 
 MARIJA MAGDALENA 
                               Da se kajem?! 
    Jer ne znam niti granice ni mjere 
    Čeznuću svome. - Vječito je jedno: 
    Razvaliti i srnut naprijed! 
 Prvoj dvorkinji: 
 Ded, pogledaj, da l' Asur dolazi? 
 PRVA DVORKINJA 
 uspela se na stube trijema: 
 Ne. Još ga nema. Ne vidi se nigdje... 
 MARIJA MAGDALENA 
 To dugo čeka. Već ga davno poslah 
    Da javi mi, kad u grad stupi on. 
 TREĆA DVORKINJA 
 držeći ogledalo: 
 Još nikad nisi tako divna bila 
    Ko sada... 
 MARIJA MAGDALENA 
                     Valja, da ga dočekam! 
    Jer nije samo puka zapovijed 
    Farisejska, da smamim pravednika, 
    Već silna žudnja, silna kao more, 
    U visove me diže!... 
 Prođe rukama preko čela. 
                                    Tako mi je, 
    Ko nekoć, kad sam jadna lutala 
    Za nepoznatom srećom... 
 Zagrabi rukama one nakite, što leže na stolu pred njom. 
                                    I sve zlato, 
    Smaragdi, biser, jantar i topazi 
    I vedra, plava blagost halkidona 
    I bogatstvo i raskoš, grimiz, halje, 
    Na pozlaćenom stanu satkane, 
    I mramor ovih dvorova i sanje, 
    Što snivam ih na jakim grudima 
    U zagrljaju vrelom nagih ruku, - 
    Sve ovo pada, nestaje i gine 
    Pred jednom željom samo... 
 PRVA DVORKINJA 
                               Da ga vidiš? 
 MARIJA MAGDALENA 
 Ne. - Da ga ljubim! - On tek mora biti 
    Od sviju zemskih ljudi najljepši... 
    Kroz pustinje se vlači samotan 
    Sa četom jadnih, ubogih ribara 
    I kuda padne, sve ga slijedi. - Svi su 
    Ko pomamni... 
 Digla se s počivaljke. 
                          On mora biti lijep! 
    Put njegova je osuta bjelinom. 
    Od koje biser gasne. Oči su mu 
    Ko zvijezde noćne sjajne i daleke - 
    I zovu me i mame: dođi bliže! 
 Jednim dahom: 
 Ja moram da ga ljubim! 
 DRUGA DVORKINJA 
                               Nije l' grijeh! 
    Što zboriš tako? 
 MARIJA MAGDALENA 
                               Ja sam grješnica, 
    I za me grijeha nema. - Ne znam ga! 
    Što veći grijeh, to je raskoš slađa, 
    Što jača žudnja, to je drhat krepči. 
    A u njem svijest mre!... 
 TREĆA DVORKINJA 
                               A drugi? 
 MARIJA MAGDALENA 
 prezirnim smiješkom: 
                                         Drugi? - 
    Donese li mi on, što tražim vječno: 
    Čas velikoga, smrtnoga užitka 
    I ono, što se samo u snu sanja, 
    Nek dođu drugi, kojim poklanjah 
    Ljepotu svoju, neću se obazret 
    Ja ni na koga! 
 Došla je na sredinu dvorane. 
                          Što su oni meni?! - 
    Zar može jedna noć i milovanje 
    U pijanome času zaboravnom 
    Sve prekriti? Zar može pružit ono, 
    Što daje čežnja? 
 Mahne rukom. 
                               Ajte! Spremite 
    Sve ovo sad! 
 PRVA DVORKINJA 
                               A ti? A kud ćeš ti? 
 MARIJA MAGDALENA 
 Ja čekati ću ovdje. On će doći! - 
    Pa ako može zdravlje podati 
    I slijepcima i gubavcima, neka 
    I meni poda ljubav, koja nosi 
    Sve ono, što se ne da vidjeti 
    Ni dočekati. Ako budi mrtve, 
    Nek probudi u mojim grudima 
    Strast vatrenu i punu plamena, 
    Što bukti bijesno, divlje, bez kraja! 
    Jer onda će se stišat sanje moje... 
    Ja moram da ga svladam. - On će doći 
    U mjesečini do mog loga... On će 
    Na moje grudi spustit ruku svoju, 
    I neće više biti ničega, 
    Van bezmjerna i sumrtva tišina... 
    Za rukom će i usne pasti... Cjelov 
    Neizmjerja i... 
 Glas joj se prekine. 
                          ne znam... cjelov smrti... 
 Na stubama trijema začuje se obijestan smijeh, i domala se pojave tri judejska mladića. -  PRVA DVORKINJA  uzme onaj stolić s nakitima i odnese ga u odaju na lijevo, a one dvije druge odu za njom. -  MARIJA MAGDALENA  stoji časak uronivši u onu nenadanu misao, a kad čuje smijeh, naglo se trgne i okrene. 
 PRVI MLADIĆ 
 još na stubama: 
 Aj, koga čekaš danas, te si sva 
    U biserju i dragom kamenju!... 
    Zar opet kakav Grk il' Rimljanin 
    Cjelivati će otrov puti tvoje?... 
 DRUGI MLADIĆ 
 stao je pred nju: 
 Gle, kako samo ponosito gleda, 
    Ko da će s kraljem leći ove noći! 
 MARIJA MAGDALENA 
 Da l' s kraljem ili s robom, neću pitat 
    Ni vas, ni koga drugog! - Što ste došli? 
 TREĆI MLADIĆ 
 Zar prijatelji stari ne smiju 
    U tvoju kuću više? 
 PRVI MLADIĆ 
 pokazujući desna vrata, kojima se ide u vrt; porugljivo: 
                                    Morali smo 
    Onuda doći. Obnoć. Kad se naga 
    Ljepota javlja kidajući ruže 
    Sa bokora i noćne namjernike 
    U svoje krilo zove... 
 DRUGI MLADIĆ 
 kao i prvi: 
                                    Morali smo 
    Po mjesečini, kad na logu plamti 
    U grčevima tijelo njezino, 
    A ruke dršću, željne zagrljaja 
    I milovanja, s kojih trne život 
    U raskošitim, divljim željama... 
 TREĆI MLADIĆ 
 okom u oko: 
 Već planuše joj oči. - Sad će pasti 
    Sa sniježne puti velo srebrno, 
    I vidjet ćemo namah, u suncu, 
    Što mjesečina gledala je dosad! 
    Već dršću usne žeđajući mahnit 
    I pijan dodir muških usana, 
    U žilama joj krv ko oganj gori! 
    Već grud se diže!... Skidaj velo!... 
 Pograbi je za ruke. 
 MARIJA MAGDALENA 
 istrgne ruke: 
                                         Natrag! 
 TREĆI MLADIĆ 
 Zar odista se što dogodilo? 
 PRVI MLADIĆ 
 Gle, sva je blijeda!... 
 MARIJA MAGDALENA 
 kroz zube: 
                          Pitah: što ste došli? 
 DRUGI MLADIĆ 
 Zar dom ti nije uvijek otvoren? - 
    I obdan, obnoć smije svatko ući!... 
 MARIJA MAGDALENA 
 tvrdo: 
 Da, otvoren je, ali za vas ne! 
 TREĆI MLADIĆ 
 A dosad? - 
 MARIJA MAGDALENA 
 okrenula se od njih: 
                     Ne znam, što je dosad bilo! 
 PRVI MLADIĆ 
 Gle! Odista? - Al znamo dobro mi! 
    I hoćeš li, da sve ti kažem? - 
 MARIJA MAGDALENA 
 slegne ramenima: 
                                              Reci! 
    Govori, što te volja! Ne marim! 
 PRVI MLADIĆ 
 Aj! Ne mariš! A kad si ležala 
    U ovom trijemu zovuć prolaznike, 
    Pa i sad, kad ih zoveš - 
 MARIJA MAGDALENA 
 prekine ga: 
                                    Ne. Ne zovem! 
    Zar pozvah vas? 
 DRUGI MLADIĆ 
 smiješkom poruge: 
                          Da, morat ćemo još 
    I dopuštenje smjerno moliti, 
    Da smijemo do njezinijeh nogu 
    Ko pseta pasti! 
 TREĆI MLADIĆ 
 kao i drugi: 
                                    Milostiva budi 
    I smiluj nam se! - Ne daj, da nam srce 
    U grudma s teškog bola prepukne, 
    Već pusti ljubit halje tvoje skut!... 
    Razgali jad i smiluj nam se. 
 DRUGI MLADIĆ 
                                         Smiluj! 
 MARIJA MAGDALENA 
 bljeskom u očima: 
 Otiđite! - Šta hoćete od mene? 
 PRVI MLADIĆ 
 Šta hoćemo? 
 DRUGI MLADIĆ 
                     Baš ništa! 
 TREĆI MLADIĆ 
 tvrdo: 
                                    Dosta šale! - 
    Zar bludnica će jerusalemska 
    Da prkosi? 
 Jakim glasom: 
                          Sad amo dođi! 
 MARIJA MAGDALENA 
 osovila je glavu: 
                                                   Neću! 
 TREĆI MLADIĆ 
 uhvati je za ruku: 
 Šta? - Nećeš, veliš? 
 MARIJA MAGDALENA 
 otimlje se: 
                               Pusti! - Vikat ću! 
 TREĆI MLADIĆ 
 drži je još uvijek: 
 Pa viči, zovi, nek se sjati puk 
    I neka vidi ženu grješnicu, 
    Što traje dane ko živina! - Viči! 
    Al onda pazi! - Velika ljepota 
    I raskoš tijela ležat će u krvi, 
    Kad kamenje se saspe na te! - Viči! 
    I nećeš više snivati na logu, 
    Što cjelovima odiše i cvijećem, 
    Već izvan grada, smrskana i mrtva, 
    I psi će tvoju kidat lešinu!... 
 MARIJA MAGDALENA 
 Pa ubij! Evo! Vuci me! Al pusti, 
    Da ne gledam ti lice... Ogavno je! 
    U očima je zvjerska požuda... 
 TREĆI MLADIĆ 
 pritište je k sebi: 
 Zar nećeš? 
 MARIJA MAGDALENA 
 opire se, a napokon se izbavi njegova zagrljaja: 
                     Ne! I makar kamenje 
    Po mojem tijelu padalo kroz tisuć 
    Okrvavljenih, groznih bolova 
    Ja vapiti ću: ne! I stoput ne! 
 TREĆI MLADIĆ 
 bijesnih, zapjenjenih usana: 
 Ah! Dobro!... Čekaj!... 
 Na desnim se vratima ukaže MARCELO. 
 PRVI MLADIĆ 
 spazio ga je: 
                          Gledaj! 
 DRUGI MLADIĆ 
 pritajenim prezirom: 
                                         Rimljanin!... 
 TREĆI MLADIĆ 
 omjeri ga teško dišući pogledom, punim mržnje. 
 MARCELO 
 kako je unišao, tako stoji na vratima, nepomičan i ponosan: 
 Da, Rimljanin! - Što šutite? 
 MARIJA MAGDALENA 
 digne pogled k njemu: 
                                         Marcelo! 
 MARCELO 
 kao prije: 
 Već znadem! Gladna paščad judejska 
    Zaželjela se tebe. Sjatila se 
    I laje ovdje. Glas im dopire 
    Do nakraj vrta. - Podli kukavci! 
 PRVI MLADIĆ 
 Mariji Magdaleni: 
 Sad znamo, zašto nismo pravo došli, 
    Al čekat ćemo! 
 DRUGI MLADIĆ 
                          Možda će i nama 
    Još kucnut čas... 
 TREĆI MLADIĆ 
                          Al onda!... 
 MARCELO 
 gnjevno: 
                                         Otale! 
 PRVI MLADIĆ 
 Već idemo... 
 DRUGI MLADIĆ 
                          Da, Rimljanin je bolji, 
    No mi! 
 TREĆI MLADIĆ 
 Mariji Magdaleni: 
                Još i nas tražit ćeš, al kasno! 
 MARCELO 
 slazi niza stube; prezirno: 
 Junaci! - Još se uzmičući groze!... 
    Al gledat će, kad rimski mač ih sništi, 
    Dubinu crnih tamnica i očaj 
    Daleke strave, grozu umiranja!... 
 Sva tri judejska mladića odoše međutim već prema trijemu, tamo se još jednom okrenu, pogledaju ono dvoje, nasmiješe se porugljivo i nestanu niza stepenice. 
 MARIJA MAGDALENA 
 pogleda ga, kao prvi put u životu: 
 Marcelo! 
 MARCELO 
 uhvati je za ruku: 
                Ti si! - Lijepa kao nigda! 
 MARIJA MAGDALENA 
 isprekidano, zbunjeno: 
 A zašto... zašto došao si danas? 
 MARCELO 
 Jer iz visine samotnoga tornja, 
    Gdje cijelu noć su budne straže bile, 
    Spram tvojeg doma gledah! 
 MARIJA MAGDALENA 
 Da! - I onda?... 
 MARCELO 
                     I onda ništa! - Nisam spavao 
    Ni jedan tren... Kroz tamu gledah k tebi, 
    Al sve je bilo pusto... 
 MARIJA MAGDALENA 
                                    Bijah sama. - 
 MARCELO 
 nenadanim veseljem: 
 Zar odista? 
 MARIJA MAGDALENA 
                     Da... 
 MARCELO 
                               Ja sam gledao 
    U mraku teškom, kako ruke dvije 
    Spram tvojeg loga mirisnog se kradu, 
    I kako drskim žarom skidaju 
    Plašt s tvojih grudi... 
 MARIJA MAGDALENA 
                               Ja sam bila sama! - 
 MARCELO 
 slijedeći tijek svojih uspomena: 
 Već htjedoh skočit s kule u dubinu, 
    Il hrupit amo, razbit kapiju 
    I zderat zavjes, srnuti unutra, 
    Da vidim načas blijedi mramor tijela, 
    Da vidim samo - i da umrem onda! 
    Al ponad gora javljao se dan 
    I zora, rujna kano usne tvoje... 
    Sad... čas je... sunce... 
 Hoće da je zagrli. 
 MARIJA MAGDALENA 
 ispruži ruku: 
                               Nemoj! Pusti me, 
    Jer valja, da ti kažem... 
 MARCELO 
                               Zašto? - Kako? 
 MARIJA MAGDALENA 
 Ja sama bijah ovu noć. - I odsad - 
 MARCELO 
 razumio je neizrečenu riječ; naglo: 
 Ti lažeš! Imaš nekog drugoga, 
    I želiš, da ti više ne dođem! 
 MARIJA MAGDALENA 
 Ja nemam nikog... 
 MARCELO 
                               Al ćeš imati! 
 MARIJA MAGDALENA 
 To ne znam... 
 MARCELO 
                     Ne znaš! - Misliš me odagnat. 
    Da više nikad - ! Ne! Ni pomisliti 
    Ja ne smijem, da ti ćeš - ! Zašto onda 
    Zatravila si dušu, misli? Zašto 
    Sva mladost moja dršće tek za tobom? 
    I zašto - ? 
 Glas mu se uduši od srdžbe. 
 MARIJA MAGDALENA 
                Znadem sve. Razumijem te. 
    I možda sam te nekoć voljela, 
    I možda ti si bio jedini 
    Trak jasnog sunca, lijep, dobar, blag, 
    U pustoši, što padala je na me, 
    Al evo, sada - sve je drukčije... 
 MARCELO 
 Zar misliš, da ću kao pseta ova, 
    Što nestadoše, i ja otići? 
    A ti da onda ponosno se smiješ 
    I da se mome bolu raduješ? - 
    Ne! - Varaš se! 
 MARIJA MAGDALENA 
                          Učini, štogod hoćeš, 
    Al bit će tako! 
 MARCELO 
 trgne bodež: 
                               Vidiš li taj nož! 
 MARIJA MAGDALENA 
 Pa udri! Evo! - Ja se ne mičem. - 
    Što čekaš? - Udri! Zar se bojiš možda? 
 MARCELO 
 groznim šaptom: 
 I ti i on! - Razumiješ li? - Ja ću 
    Ma na kraj svijeta poći!... Da je bog, 
    Ja u grud ću mu ovo gvožđe tisnut!... 
    Al reci, je li lijep? 
 MARIJA MAGDALENA 
                               Ne vidjeh ga 
    I ne znam ga... 
 MARCELO 
                               Sad opet lažeš! 
 MARIJA MAGDALENA 
                                                   Ne. - 
    Da lažem, zar bih onda rekla sve? - 
    Ja sve ti kazah! - Danas ću ga vidjet... 
 MARCELO 
 Već danas? 
 MARIJA MAGDALENA 
                Jest! 
 MARCELO 
 grozničavo, naglo: 
                               A ovu noć? 
 MARIJA MAGDALENA 
                                           Ja ne znam. 
 MARCELO 
 Na čijim ćeš je provest grudima? 
 MARIJA MAGDALENA 
 Na grudma onog, što će danas doći! 
 MARCELO 
 muklo: 
 Ah! 
 Stanka. 
 MARIJA MAGDALENA 
                Idi sada... 
 MARCELO 
                                    Idem. Doći ću... 
    Još ovu noć... I nadaj se... Naoštrit 
    Ja svoj ću bodež... 
 MARIJA MAGDALENA 
                               Ako li se slomi? 
 MARCELO 
 On probiti će oklop najtvrđi 
    Ko žarka iskra, što se s crnog neba 
    U olujnome bijesu otkine 
    I para tamu, oblake i vihor, 
    Da negdje padne poput osvete. 
 MARIJA MAGDALENA 
 u nekoj prkosnoj obijesti: 
 Al da se ipak slomi bodež taj? 
 MARCELO 
 reskim šaptom: 
 O tvoju grud se neće slomiti! 
 Izađe naglo na desno. 
 MARIJA MAGDALENA 
 ispruži ruku, kao da ga želi zadržati, ali on je već nestao. - Ona se obazre po velikoj, mramornoj dvorani. Sama je. Sve je puno sunca i veselja, ali u njezinoj se duši diže neki nemirni val - kao prije oluje, i ona se nehotice uhvati rukama za prsa. Pođe prema trijemu, ali u taj čas zadršće zastor na lijevim vratima. 
 PRVA DVORKINJA 
 odgrne zastor sasvim i pusti u dvoranu tri fariseja, pa ode natrag u odaju. 
 PRVI FARISEJ 
 Kroz tajna vrata uđosmo, da tkogod 
    Ne posumnja i da nas ne vidi 
    Gdje u tvoj dom smo došli... 
 MARIJA MAGDALENA 
 stane pred njih u potpunoj ljepoti: 
                               Ja sam spremna! 
 DRUGI FARISEJ 
 promatra je: 
 Da, lijepa si ko sunce! - Ponosna 
    Ko kraljica! - I neće ti odoljet! 
 TREĆI FARISEJ 
 Svu raskoš prospi, da ga smamiš. - Mora 
    Pred licem puka sinut pobjeda, 
    Jer domala će glupa svjetina 
    I kraljem svojim prozvati ga. 
 PRVI FARISEJ 
                                         Eno, 
    Na magarici ušao je u grad, 
    I ljudi mnogi halje prostriješe, 
    A drugi režu granje, bacaju 
    Po putu! Viču! - Doskora će amo! 
 DRUGI FARISEJ 
 Mariji Magdaleni: 
 Ti ovdje čekaj, pa kad budu tuj 
    Nadomak dvoru tvome, siđi tada 
    I stani preda nj! 
 TREĆI FARISEJ 
                               Ako l' ponikne, 
    To pobjeda je tvoja! 
 PRVI FARISEJ 
                               Moramo 
    Da uklonimo toga čovjeka, 
    Jer ako budi mrtve, ne smije 
    Ni časka više bit među nama, 
    Ta, svi bi rekli, da je Mesija! 
 DRUGI FARISEJ 
 Mariji Magdaleni: 
 Izvrši djelo svoje, kako valja, 
    I kajati se nećeš! 
 TREĆI FARISEJ 
                               Nagrada - 
 MARIJA MAGDALENA 
 prekine ga: 
 Zar nagrada? - A što ćete mi dati? - 
    Moj dom je prepun zlata i dragulja 
    I grimiza i mirisnoga ulja 
    I svega! - Ne. Ja neću nagrade! 
    Ja činim ovo samo radi sebe, 
    Da njega, što ga zovu Mesijom, 
    Kraj svojeg loga gledam. - Otet ću ga 
    I svjetini i svima! - Bit će moj 
    I samo moj! 
 PRVI FARISEJ 
                          Učini, kako znaš, 
    Tek da u hramu više ne bude, 
    Na vodama, u pustinjama, svuda, 
    I da ko danas ne slavi ga puk... 
 DRUGI FARISEJ 
 Osudit bi ga trebalo i ubit!... 
 MARIJA MAGDALENA 
 I ubit? Zašto? 
 TREĆI FARISEJ 
                          Žao ti je? 
 MARIJA MAGDALENA 
 kao jeka: 
                                         Žao? - 
    Ko da mi nešto tajno govori, 
    Da on će donijet nepoznate slasti 
    U moju dušu... 
 PRVI FARISEJ 
                               Ne slušaj te glase, 
    Jer lako bi te prevariti mogli. 
 MARIJA MAGDALENA 
 Što dulje slušam jeku njihovu, 
    To pobjeda se žari silnije 
    Ko sunce ovo! - Jednim pogledom 
    Do u dno srca njegova ću doći 
    I tamo vidjet spasenje i ljubav 
    I ono, što sam zalud tražila 
    U stotinama žarkih očiju! 
 Zatvorila je oči. 
 Da, vidjeti i sve upoznati: 
    Mrak ponoći i zlato podnevno 
    I drhat gore i smrt sutona! 
 Izdaleka se čuje šum glasova kao bučanje mora. Gdjekoji poklik, zanesen vjetrom, razabira se jasnije, ali se domala izgubi opet u valu klicanja. 
 PRVI FARISEJ 
 Čuj, dolaze! 
 DRUGI FARISEJ 
                               Poludjeli su svi! 
 TREĆI FARISEJ 
 Sad pođimo, da ne vide nas ovdje. 
 PRVI FARISEJ 
 Mariji Magdaleni: 
 A ti - ! 
 MARIJA MAGDALENA 
 nije otvorila očiju, samo je zadrhtala, kad su glasovi doletjeli u dvoranu: 
                Umukni! On to dolazi! 
 Rasklopi vjeđe: 
 Još uvijek sunce! Slušaj... slušaj pjesmu! 
 PRVI FARISEJ 
 Ne snatri sada, nego dobro pazi 
    I gledaj! 
 MARIJA MAGDALENA 
                Hoću! 
 DRUGI FARISEJ 
                               I ne promaši! 
 MARIJA MAGDALENA 
 još uvijek sluša one glasove: 
 Vas život moj u dozivu će silnom 
    Zavapit čežnjom posljednjom i prvom! 
 PRVI FARISEJ 
 Mi stajat ćemo vani, gledat ćemo, 
    Dok bljesne snaga tvojih zjenica... 
 DRUGI FARISEJ 
 A onda valja narodu pokazat 
    Slaboću toga lažnog proroka, 
    Što smamiti ga može grješnica 
    Golotom svojih grudiju... 
 TREĆI FARISEJ 
                               Nek tada 
    I dalje priča, nek čudesa pravi! 
    Al hajdmo! 
 PRVI FARISEJ 
                     Već su blizu! 
 DRUGI FARISEJ 
 Mariji Magdaleni: 
                               Pazi dobro! 
 Sva trojica odu na desno i spuste za sobom zastor. 
 MARIJA MAGDALENA 
 ostala je opet sama. Sva je opojena od onih glasova, zjenice joj gore, a usne dršću. Ruke se rašire odjedared u žudnji plamenoga zagrljaja. U tome grozničavom drhtaju okrene se prema trijemu, a tamo se pomolio nenadano lik njezina sluge. 
 ASUR 
 zadihano: 
 O gospo!... 
 MARIJA MAGDALENA 
                     Šta je? 
 ASUR 
                               Ne vidjeh još toga 
    U svome žiću nigda... Kao vali 
    Kad otkinu se vjetrom tjerani, 
    Pa streme, srću valjajuć se naprijed, 
    I ne može ih nitko sustaviti, 
    Već samo ruše, dižu se i rastu, - 
    Baš tako sada ulicama vrvi 
    Nepregledna i silna gomila 
    I kliče, vapi, maše granama, 
    "Hosana tebi, koji dolaziš 
    Međ narod svoj u ime Gospodnje! 
    Hosana tebi na visinama!" 
 MARIJA MAGDALENA 
 pohiti na trijem: 
 Da l' već se vidi? 
 ASUR 
                               Samo silni talas 
    Bjeline, granja dršće u suncu, 
    Razaznati se ništa ne može! 
 MARIJA MAGDALENA 
 silnim pogledom čežnje: 
 Ti vidio si - ? 
 ASUR 
 razumio je taj bljesak zjenica: 
                          Jesam. Lice mu je 
    Ko nebo jasno... Ušao je u grad... 
    Vas Jerusalem uzbuni se namah - 
    Sve pitajući: "Tko je? Tko je došo?" 
    A narod reče: "To je prorok... Isus... 
    Iz Nazareta Galilejskoga!..." 
    I u hram nato uđe božiji 
    Izagna sve, što kupovahu tamo, 
    Ispremeta im trpeze i klupe 
    I reče im: "U pismu stoji ovo: 
    Moj dom je kuća molitve, a vi 
    Načinili ste spilju hajdučku!" - 
    I hromi, slijepi k njemu dođoše 
    I iscijeli ih!... 
 MARIJA MAGDALENA 
 nestrpljivo: 
                     Onda? Kazuj dalje! 
 ASUR 
 Kad vidješe glavari sveštenički 
    I književnici sva čudesa ova, 
    Što učini, i djecu u crkvi, 
    Gdje govore i viču sveđ: "Hosana!" 
    Rasrdiše se, pa mu rekoše: 
    "Da l' čuješ sad, što ovi govore?" 
    A on mi reče: "Da! Zar niste nikad 
    Još čitali: iz usta male djece 
    Načinio si sebi hvalu!..." 
 MARIJA MAGDALENA 
                                         Zatim? 
 ASUR 
 Val uzburkani odnio me tada 
    I nosio me, dok ne dođoh amo! 
 MARIJA MAGDALENA 
 Poteci! Idi! Javi dvorkinjama 
    Nek nose cvijeća! - Neka cimbali 
    I harfe jeknu!... Idi! Žuri se!... 
 ASUR 
 ode na lijevo. 
 Glasovi su sve bliži i jasniji. Još časak, i dvorana će ozvanjati od njih. Nebo se malo zacrvenilo, a zlatna se prašina uzvitlala kao magla. 
 MARIJA MAGDALENA 
 stoji pokraj jednoga stupa i gleda na ulicu. Pričanje Asurovo smutilo je svu njezinu dušu: 
 Još samo tren!... Još samo jedan tren! 
 Dvorkinje izlaze noseći pune pregršti cvijeća, žutoga, crvenoga i plavog; bijeloga kao sniježna pjena i tamnoga poput sutonskog pokoja. 
 MARIJA MAGDALENA 
 Dvorkinjama: 
 Tuj stanite, i kada prođe mimo, 
    Tad bacajte niz mramor latice 
    I zlatne čaške rosnih cvjetova 
    Da put mu bude prepun mirisa 
    I divnih šara!... Nek mu ruže kažu 
    Svu strast, što gori u tim dvorima 
    I što ga čeka!... 
 Naglo prestane. 
 PRVA DVORKINJA 
 zabrinuto: 
                     Što je? 
 MARIJA MAGDALENA 
 pokročivši natrag: 
                                         Evo ih! 
 DRUGA DVORKINJA 
 Problijedila si!... 
 Iz lijeve odaje dopiru zvuci glazbe. 
 MARIJA MAGDALENA 
 iskidano: 
                     Ništa nije!... Ništa!... 
    To... to je sreća, što mi dolazi, 
    I što je čekam!... 
 TREĆA DVORKINJA 
 upiljila je pogled dolje na ulicu: 
                     Gledajte ih! Mnoštvo 
    Ko bučni slap sve bliže prilazi! 
 MARIJA MAGDALENA 
 jedva dahne: 
 A on? 
 PRVA DVORKINJA 
 tražeći očima: 
                     Ja ne znam... 
 DRUGA DVORKINJA 
 isto tako: 
                               Ne vidim... 
 TREĆA DVORKINJA 
 ispruživši ruku: 
                                         Da nije?... 
 MARIJA MAGDALENA 
 Jest. Ono mora biti... 
 PRVA DVORKINJA 
                               Što si stala? 
    Sad pođi preda nj... 
 MARIJA MAGDALENA 
                               Preda nj - ? 
 Glas joj zadršće kao prekinuta struna. 
                                         Smijem li? 
 Uhvati se rukom za stup. 
 Zamaglilo se... Past ću... Daj mi ruku!... 
 Nasloni se na stup i ostane onako. 
 Buka je postigla vrhunac. Ne čuje se više ni glazba ni glasovi dvorkinja, što su se skupile oko Marije Magdalene bacivši cvijeće na tle. - To traje neko vrijeme, ali onda se odjedared sve smiri. 
 MARIJA MAGDALENA 
 kao da se prenula oda sna: 
 Tišina!... Zašto? 
 PRVA DVORKINJA 
 šaptom: 
                               Gledaj! Amo ide! 
 MARIJA MAGDALENA 
 pogleda dolje i zadršće; silazeći naglo stepenicama u dvoranu: 
 On? - Amo? Bježmo! - Gdje ste? Sakrijte me! 
    Ja vidjeh nešto! Vidjeh i upoznah!... 
 Stane u grozi nepoznatoga straha kraj lijevih vratiju. 
 ISUS 
 pojavio se među onim stupovljem, sam i velik, vas u bjelini i u suncu, a za njim nagrne mnoštvo naroda u svečanim haljinama. Svi ostanu gore na trijemu, samo on silazi polako u dvoranu. Jasan glas zazvoni poput harfe: 
 Mir kući ovoj! 
 Muk. - On se okrene prema narodu. 
                               Zašto šutite? 
    Umuknuli ste? 
 IVAN 
 dođe za njim: 
                     Učitelju! 
 ISUS 
                                         Znam. - 
    Vi gledate i ne vidite ništa, 
    Vi slušate i ne čujete glas, 
    Što iz daljina k vama dopire! - 
    I mnoga dobra djela ja vam javih 
    Od oca svoga, - vi ne vjerujete! - 
    Farisejskog se kvasca čuvajte, 
    Licemjerje je on. I ništa nije 
    Skriveno, što se neće otkriti, 
    Ni tajno, što se neće doznati! 
 Učenici silaze za njim u dvoranu, a ostali narod ostane na stubama i među stupovljem. 
 IVAN 
 O učitelju! Hajdmo otale! 
 MARIJA MAGDALENA 
 stoji kraj onih vratiju nepomična uhvativši jednom rukom grčevito svileni zastor. 
 ISUS 
 učenicima: 
 Ja kažem vama, prijatelji moji, 
    Od onijeh, što ubijaju tijelo 
    Vi ne bojte se! Nego ću vam reći: 
    Od onoga se bojte, koji ima 
    Vlast ubiti i baciti u pakô! - 
    Tko prizna mene tuj pred ljudima, 
    I sin će njega priznat čovječji 
    Pred anđelima božjim. 
 JEDAN GLAS IZ PUKA 
                                         Učitelju! 
    Daj! Pođi! Reci bratu mojemu 
    Da podijeli sa mnom dostojanje! 
 ISUS 
 A tko je mene kmetom postavio 
    Il sudijom nad vama! - Gledajte 
    I čuvajte se od lakomstva svi! - 
    U bogatoga rodi čovjeka 
    Jedared njiva i on mišljaše 
    U sebi: "Šta ću? Nemam u što sabrat 
    Sad ljetine". I reče: "Žitnice 
    Pokvariti ću i načinit veće 
    I sabrat žita i sve dobro svoje 
    I kazati ću duši svojoj ovo: 
    Imanje mnogo imaš! Jedi, pij, 
    Veseli se na mnogo godina!" 
    Al Bog će njemu: "Bezumniče! Stani! 
    Još ove noći uzet ću ti dušu, 
    A što ćeš s onim, što si pripravio?" - 
    Da, zaista vam kažem, da je duša 
    Pretežnija od jela i odijela! 
    Ta pogledajte ljiljane, gdje rastu, 
    Nit predu, nit se trude, ali nitko, 
    Solomun sam u slavi najvećoj 
    Ko jedan od njih neće se obući! - 
    Nek vaša bedra budu zapregnuta 
    I vaše svijeće uvijek zapaljene, 
    Jer blago onim slugama, što straže, 
    Gospodar će im služit! 
 SIMON PETAR 
                                    Gospode! 
    Da l' nama zboriš ovo ili svima? 
 ISUS 
 A tko je dakle vjerni sluga taj, 
    Gospodar što ga postavi i metnu 
    Nad čeljadi, da obrok svima daje? - 
 Časak tišine. 
 Zar mislite, da ja sam došao 
    Da mir na zemlju dadem? Ne. Već razdor! 
    Jer ustati će sada na dva tri, 
    Tri na dva! Sin će ustati na oca 
    Na sina otac, a na mater kći! - 
    Od zapada, kad oblak vidite, 
    Gdje uzdiže se, odmah kažete: 
    "To bit će dažd!" - I tako biva! - Eto! 
    Licemjeri! Vi poznajete lice 
    I neba a i zemlje; vremena 
    Ne poznajete ovog? 
 SIMON PETAR 
                               Učitelju! 
 ISUS 
 Po ulicama klicali ste divlje 
    Nazivajuć me Davidovim sinom, 
    Al kadno skrenuh amo, stišalo se 
    Veselje, zanos. - Zašto šutite? 
    O ljudi, male vjere! Gledate 
    I ne vidite ništa! - 
 SIMON PETAR 
                                         Učitelju! 
    Ti ne znaš, to je kuća bludnička 
    I ona žena tamo - 
 ISUS 
                               Trebaju li 
    Ljekara zdravi ili bolesni? 
 MARIJA MAGDALENA 
 zadrhtala je kod riječi Simona Petra, kao da će pasti. 
 SIMON PETAR 
 Ja znadem - 
 ISUS 
                     Ne znaš. Ne vjeruješ ni ti! - 
    Smrt Lazarovu vidjeli ste svi 
    I uskrsnuće, al glavari, eto, 
    Sad sveštenički ubiti ga hoće, 
    Jer mnogi njega radi iđahu 
    I vjerovahu mojim riječima! - 
    Mir nazvah kući ovoj, a vi svi 
    Tuj stadoste i ne smijete dalje, 
    Jer ova žena željela je spas 
    I žudjela kroz tamu svijetlo sunca! 
 Mariji Magdaleni: 
 Pristupi bliže! 
 MARIJA MAGDALENA 
 gluhim, ugaslim šaptom: 
                     Gospode! 
 ISUS 
                                         Pristupi! 
    Jer carstvo božje otvara se svima, 
    Što vjeruju i pođu mojim tragom! 
 MARIJA MAGDALENA 
 nepomična: 
 Ja ne smijem... 
 ISUS 
                     Jer ne vjeruješ jošte 
    Ko ni svi ovi. - Da je u vas vjere, 
    Gorušično koliko zrno samo, 
    I rekli biste dubu: "iščupaj se, 
    Usadi se u morske talase." - 
    On poslušao vas bi onaj tren. - 
    Na svijetu ima sablazni, al teško 
    I jao onom, s koga dolaze! 
    Stog čuvajte se! Ako brat tvoj zgriješi, 
    Ti nakaraj ga, ali mu oprosti. 
    I ako sedam puta zgriješi na dan 
    I sedam puta na dan k tebi dođe, 
    Pa ako reče: kajem se, oprosti! 
    Oprosti mu, jer prostit će i tebi 
    Moj otac, koji gleda u srce! 
 Iz onoga mnoštva na trijemu izađoše tri fariseja i pristupe k Isusu. 
 PRVI FARISEJ 
 Al' žena ova grješnica je teška! 
 ISUS 
 Da! Grješnica je. A koliko puta 
    Sa željom na nju ti si pogledao? 
 PRVI FARISEJ 
 Ja? Pogledao? 
 ISUS 
                     Da! Tebi zborim ovo. 
    I još ti kažem, ako pogledaš 
    Sa željom samo na nju, preljubu 
    Učinio si u srcu već svojem. 
 PRVI FARISEJ 
 Pa tko će onda biti savršen? 
 ISUS 
 Sablažnjava l' te oko tvoje desno, 
    Ti iskopaj ga. Baci ga od sebe. 
    Jer mnogo bolje, da od udova 
    I pogine ti jedan, negoli 
    Da tijelo bude bačeno u pako! - 
    Ti pustio si ženu svoju! 
 PRVI FARISEJ 
                                         Jesam. 
    I dao sam joj knjigu raspusnu. 
 ISUS 
 Sagrešio si. Svaki, koji pusti 
    Od sebe ženu, a da preljubu 
    Učinila mu nije, griješi teško, 
    Jer navodi je, to da učini. - 
 Narodu: 
 I još ste čuli kazano je starim: 
    Ne kunite se krivo. Ja vam kažem: 
    Ne kunite se nikako. Ni nebom, 
    Jer to je prijestol božji, a ni zemljom, 
    Jer nogama je njegvim podnožje! 
    Ne kunite se Jerusalemom, 
    Jer grad je cara velikoga! 
 DRUGI FARISEJ 
                                         Počuj! 
    Rečeno nam je: ljubi bližnjega 
    I mrzi na svog dušmanina. 
 ISUS 
                                         Ne! 
    I njega ljubi i blagosiljaj ga, 
    Da budeš sin svog oca, koji daje 
    Dažd pravednima, dobrima i zlima! 
    Jer ako ljubiš samo onoga, 
    Što ljubi tebe, kakvu platu imaš? 
    Ne čine li i carinici to? 
 TREĆI FARISEJ 
 Ti lijepo zboriš, ali tko bi ovo 
    Izvršit mogao? 
 ISUS 
 pokaže na učenike svoje: 
                               Evo! Pogledaj! 
    Ni jedan od njih zlata ne nosi 
    U pojasima, - srebra niti mjedi! 
    Ni torbe na put ni dvije haljine 
    Ni obuće ni štapa; poslenik 
    Svog jela jeste dostojan. Tko prima 
    Njih, prima mene, a tko prima mene, 
    Taj prima onog, što me poslao! 
    I ako jednog napojite samo 
    Studene vode čašom, plata neće 
    Izgubiti se. 
 BOGATI MLADIĆ 
 izlazeći pred Isusa: 
                               Učitelju blagi! 
    Daj, reci sada, kakovo ću dobro 
    Učiniti, da imam život vječni? 
 ISUS 
 Što blagijem me zoveš? Nitko nije 
    Blag osim Boga jednog. Ako želiš 
    U život ući, drži zapovijesti. 
 BOGATI MLADIĆ 
 A koje? 
 ISUS 
                     Evo! Da ne ubiješ, 
    Ne kradeš i ne činiš preljube, 
    Da štuješ oca svog i mater svoju 
    I bližnjeg ljubiš kao samog sebe! 
 BOGATI MLADIĆ 
 Od mladosti sačuvah ovo svoje. 
    Šta još mi treba? 
 ISUS 
                               Idi! Prodaj sve! 
    Siromasima podaj! Pođi za mnom. 
 BOGATI MLADIĆ 
 poniknuo je i ne odgovara ništa. 
 ISUS 
 Gle, kako teško bogatom je ući 
    U carstvo neba. Kamila će lakše 
    Kroz uši igle proći, nego jedan 
    Od ovijeh u carstvo božije. 
 SIMON PETAR 
 A tko se dakle može spasti? 
 ISUS 
                               Ljudma 
    Je nemoguće ovo, Bogu nije. 
    Tko ljubi oca ili mater većma 
    No mene, nije mene dostojan. 
    I koji čuva dušu svoju, taj 
    Izgubit će je, a tko gubi dušu 
    Rad mene, naći će je. 
 PRVI FARISEJ 
                               Ali onda, 
    Kroz usjeve kad prolazio jesi 
    U subotu, a učenici tvoji 
    Ogladnješe i klasje počeše 
    Da trgaju i jedu? 
 DRUGI FARISEJ 
                               Ne valja 
    U subotu to činit. 
 TREĆI FARISEJ 
                               Eto, karaš 
    I grdiš nas, a i sam griješiš teško. 
 ISUS 
 Zar niste nikad čitali, što David 
    Učinio je, kad ogladnje? Uđe 
    U božju kuću i sve hljebove, 
    Što jesti mu ih nije valjalo, 
    On pojede. - Il niste čitali, 
    Gdje sveštenici sami pogane 
    Dan subotnji, pa nisu krivi ništa? 
    A ovdje stoji onaj, što je veći 
    I od crkve i subote gospodar! 
 PRVI FARISEJ 
 Al ti i liječiš u dan subotnji! 
 ISUS 
 Tko ima od vas ovcu, pa mu padne 
    U subotu u jamu, neće li je 
    On uzeti i izvadit? Koliko 
    Pretežniji je čovjek? Dakle valja 
    U subotu i dobro činiti. 
 DRUGI FARISEJ 
 A tko je tebi dao ovu vlast? 
 ISUS 
 I ja ću vas upitat jednu riječ, 
    I kažete l' mi, reći ću vam, kakvom 
    Ja vlasti ovo činim. - Ivanovo 
    Krštenje otkud bi? Da l' s neba ili 
    Od ljudi? 
 TREĆI FARISEJ 
                     Eto! Rečemo li: s neba, 
    Odvratit ćeš nam: zašto dakle vi 
    Ne vjerovaste njemu? Rečemo li: 
    Od ljudi, onda - 
 Umukne. 
 ISUS 
                               Gle! Ušutio si. 
 PRVI FARISEJ 
 Mi ne znamo. 
 ISUS 
                               Da. Ni ja neću reći 
    Vlast, kojom činim ovo. - Evo, žena, 
    Što stoji ovdje, poznate je svi! 
    To bludnica je, kažete. Al ona 
    U carstvo božje prije vas će ući. 
    Jer dođe k vama Ivan putem pravim. 
    Ne vjerovaste njem, a carinici 
    I grješnici pred njega iđahu! 
 MARIJA MAGDALENA 
 tiho: 
 Sagriješih mnogo! 
 ISUS 
                     Čujte ovaj glas! 
    Da u vas ima tračak ljubavi, 
    Veselje bi vam srce zanijelo, 
    Jer pastir nađe ovcu, što je dugo 
    Po šikarju i mraku lutala. 
    U njenoj duši sedam đavola 
    Sagradilo je sebi prijestol grijeha, 
    I zato uđoh. Bit će čišća od vas 
    I bjelija od rosnih lijerova! 
 PRVI FARISEJ 
 Ti huliš Boga! Narod zavodiš! 
 ISUS 
 Na Mojsijevu stolicu ste sjeli 
    I ljudma breme teško vežete 
    Na pleća, ali prstom svojijem 
    Vi nećete ga prihvatiti! 
 DRUGI FARISEJ 
                                         Tebe 
    U tamnicu bi vrći valjalo! 
 ISUS 
 O teško vama, vođi slijepi 
    Što zatvorate carstvo božije 
    Od ljudi, a ne ulazite vi, 
    Ni date onim ući, što bi htjeli! 
    O teško vam, udovičke što kuće 
    Sveđ jedete i lažno molite, 
    Što prehodite zemlju i more 
    I nađete li samo jednoga, 
    To činite ga sinom paklenijem 
    I u dvoje još većim, neg' ste sami! 
    O budale, što uvijek zborite: 
    Oltarom tko se kune, to je ništa, 
    A tko se kune darom na njem, kriv je! 
    A što je veće: da li dar il oltar? 
    O teško vama! Grabeža ste puni 
    I nepravde, bezakonja i zla! 
    Ko okrečeni vi ste grobovi, 
    Svi lijepi spolja, a unutra puni 
    Kosturâ, gada, svake nečistote! 
    O zmije, porod aspidin, lažovi, 
    Krv pravedna nek na vas dođe sva, 
    Od Abela do krvi Zarije, 
    Kod ubiste međ crkvom i oltarom! 
 PRVI FARISEJ 
 Mi radi bismo znak da vidimo 
    Od tebe! 
 DRUGI FARISEJ 
                Daj! Pokaži nam ga svima! 
 ISUS 
 Rod bludnički i zli sad hoće znak, 
    I neće mu se dati nego jedan, 
    A znak je ovo Jone proroka. 
    Jer kao što je Jona nekoć bio 
    U kitovu tri dana trbuhu 
    I do tri noći, čovječji će sin 
    U srcu zemlje biti dana tri, 
    Dok treća zora ne svane! 
 PRVI FARISEJ 
                                         Što veliš? 
    Tri dana? 
 DRUGI FARISEJ 
                     Zar o sebi govoriš? 
 ISUS 
 I Ninevljani na sud će izići 
    Sa rodom ovim i osudit će ga, 
    Jer Joninim se oni poučenjem 
    Svi pokajaše! Gle, a ondje stoji 
    Od Jone veći! 
 PRVI FARISEJ 
                     Opet huli Boga! 
 DRUGI FARISEJ 
 Za svaku riječ, što je ovdje reče 
    Pred sveštenike valjalo bi njega 
    Odvući smjesta! 
 TREĆI FARISEJ 
                     Nek mu oni sude! 
 ISUS 
 I carica će južna na sud doći 
    Sa rodom ovim i osudit će ga, 
    Jer ona dođe s kraja zemlje mudrost 
    Solomunovu slušati, a ovdje 
    Od njega stoji veći pred vama! 
 PRVI FARISEJ 
 Za jednom hulom pada druga! 
 DRUGI FARISEJ 
 prema narodu: 
                                         Čujte! 
 TREĆI FARISEJ 
 Baš lijepo zboriš! Ali reci to 
    Pred poglavarom svešteničkim, reci 
    To pred Kajafom. 
 ISUS 
 okrenuo se prema gradu, što vas gori u veličajnome, krvavom zapadu: 
                               Kćeri Sionova! 
    Gle, car tvoj ide k tebi! Raduj se! 
 PRVI FARISEJ 
 Utucite ga! Huli Boga! 
 DRUGI FARISEJ 
                                         Ljudi! 
    To lažni prorok došao je k vama, 
    Đavolska vlast je njegova... 
 GLASOVI PUKA 
 zaječe kao jaki udarac vala: 
                                         Hosana! 
 MARIJA MAGDALENA 
 kao da će pokročiti naprijed, ali se ustavi zagledavši se u Njegovu božansku pojavu. 
 ISUS 
 ne obazirući se na prijetnje fariseja prošao je između njih i ide prema trijemu. Narod se već razdvojio i po sredini trijema ostao je široki, prazni prostor. 
 TREĆI FARISEJ 
 muklim gnjevom: 
 Ne pomaže nam ništa! Svi će za njim! 
 ISUS 
 uspeo se stepenicama gore: 
 Kad budem jednoć podignut od zemlje, 
    Privući k sebi sve ću! 
 SIMON PETAR 
                                         Učitelju! 
    Iz zakona smo čuli, da će Hristos 
    Kroz vijeke ostat. Kako govoriš, 
    Da čovječjem se sinu dići valja? 
 ISUS 
 okrenuo se k njemu: 
 Još malo vrijeme vidjelo je s vama, 
    Pa hodite, dok svijetla imate, 
    Po tami nitko ne zna, kuda ide! 
 Časak velike tišine. Svi gledaju u Isusovu prikazu tamo između onih stupova, kako se uzdigla, bijela i jasna, utopljena u žar večernjega sunca. 
 IVAN 
 kleknuo je kraj Isusa i prinio njegovu ruku na svoje usne. Tihim glasom, kanda se boji prekinuti veliki muk: 
 Ti plačeš, rabi? 
 ISUS 
 gledajući ganut večernju daljinu: 
                     Gledam sveti grad, 
    U zlatu sunca kako divno gori! 
 Bolnim usklikom: 
 O Jerusalem! Grade! - Proroke, 
    Što poslani su k tebi, ubijaš 
    I zasipaš ih teškim kamenjem! 
    Koliko puta htjedoh skupiti 
    Sva čeda tvoja, i vi ne htjeste! 
    I eto, kuća ostat će vam pusta! 
    Jer nećete me više vidjeti, 
    Dok ne kažete riječ: blagosloven, 
    Koj' dolazi u ime Gospodnje! 
    O Jerusalem! Grade! Umri! Zgini! 
    Još jedan čas, i nestati ćeš u noć! 
 IVAN 
 digao je pogled k njemu: 
 Zar sve? I sveti hram? 
 ISUS 
                               Da! Sve će proći! 
    Ni kamen neće na kamenu ostat! 
 IVAN 
 A kakav znak je tvojeg dolaska? 
 ISUS 
 Vi čuti ćete grozne ratove 
    I glasove o ratovima, ali 
    To sve još nije pošljedak, jer narod 
    Na narod divlje ustat će, i bit će 
    I pomori i gladi, svega zla: 
    Početak to je vašeg stradanja. 
    Izići mnogi proroci će lažni, 
    I drug će druga izdati na vjeri! 
 Glas mu postaje sve jasniji i jači. 
 Kad ugledate mrzost opušćenja, 
    Tad bježite iz zemlje judejske, 
    Jer nevolja će biti velika, 
    Što nije bila od postanja svijeta - 
    Ni dosad, nit će biti ikada, 
    Pomrčati će sunce, zgasnut mjesec 
    I zvijezde spasti, sve će proplakati - 
    Svi narodi - i čovječjega sina 
    Na oblacima nebeskim će spazit, 
    Gdje dolazi sa silom i sa slavom. 
    I poslati će svoje anđele 
    Sa velikijem glasom trubnijem. 
    I sabrati će vjerne njegove 
    Sa strana svih, od vjetra četiri 
    I s kraja na kraj vasionog neba! 
 MARIJA MAGDALENA 
 pokročila je naprijed, gledajući sveudilj Njega zanosnim, preobraženim pogledom. Narod, farizeji i učenici, sve se to pomaknulo prema trijemu, i tako je ona sama ostala na sredini dvorane. 
 ISUS 
 U Jerusalem, evo, idem! 
    Glavarima će svešteničkim biti 
    Sin čovječji sad predan domala. 
    Neznabošcima dati će ga oni, 
    Osudit će ga na smrt, izbit će ga 
    I raspeti: i treći dan će ustat! 
 PRVI FARISEJ 
 I opet huli Boga! 
 DRUGI FARISEJ 
                               Irudu 
    Da predamo ga! 
 ISUS 
                               Ajte! Pođite! 
    Prokažite me onoj lisici 
    I recite mu: evo, izgonim 
    I danas, pa i sutra đavole, 
    Iscjeljujem, a treći dan ću svršit. 
    Al danas, sjutra i prekosjutra 
    Još meni treba ići. Ne može 
    Ni jedan prorok izvan grada ovog 
    Da pogine! 
 SIMON PETAR 
                     Kud ideš, Gospode? 
 ISUS 
 Kud idem ja, ti za mnom ne možeš, 
    A poslije jednom ti ćeš za mnom poći! 
 SIMON PETAR 
 O Gospode! A zašto sad ne mogu? 
    Ja dušu svoju za te ću položit! 
 ISUS 
 Zar dušu svoju za me? Ja ti kažem, 
    Da zapjevati neće pijetao, 
    Dok triput mene ti se ne odrečeš! 
    Da! - Jedan od vas izdat će me! 
 IVAN 
 ustane i pogleda ga prestrašeno: 
                                         Rabi! 
    A tko je taj? 
 ISUS 
 položi mu ruku na rame: 
                     To vidjet ćete! Ajdmo! 
 MARIJA MAGDALENA 
 priđe još bliže k trijemu i zadršće, a sva joj je čežnja u velikim, nepomičnim očima: 
 O Gospode! 
 ISUS 
 okrene se i pogleda je: 
                     Što želiš? 
 MARIJA MAGDALENA 
                                         Spasi me! 
 ISUS 
 Iscijelih mnoge žene od bolesti: 
    I ženu Huze i Susanu, druge 
    Iscijelih opet od zlih duhova; 
    Sve one meni služe. - Želiš i ti? 
 MARIJA MAGDALENA 
 Ja ne znam, ne smijem... 
 ISUS 
                               Sedam đavola 
    U tvojoj duši vladalo je, rekoh, 
    I zato dođoh u tvoj dom... 
 MARIJA MAGDALENA 
                                         Položi 
    Na moje čelo melem ruke svoje, 
    Ko blagoslov da na dušu mi padne. 
 ISUS 
 Ti ne vjeruješ jošte. 
 MARIJA MAGDALENA 
                               Što da činim? 
 ISUS 
 Ja rekoh ti. Odbaci biser, zlato, 
    Dragulje, raskoš, pa ćeš primiti 
    Sto puta veću nagradu i život! 
 MARIJA MAGDALENA 
 I život? - 
 ISUS 
                     Jer će mnogi posljednji 
    U nebeskome carstvu biti prvi, 
    A mnogi prvi bit će posljednji! 
 Okrene se i silazi dolje. 
 Narod nagrne za Njim, i klicanje se opet prolije večernjim zrakom. - Dvorkinje su se također povukle u odaju na lijevo. - Nebo je sve u žarkome, krvavom odsjevu, kao da negdje gori oganj. 
 MARIJA MAGDALENA 
 ostala je sama podno stepenica. Prekrila je lice rukama i tako časak stoji slušajući glasove, što ječe ispod dvora, pa dolazi polako naprijed. Skine zatim ruke s lica i gleda oko sebe kao da sve te stvari vidi prvi put. Iz grudiju se vine tihi šapat: 
 Zar san je bio?... Il' sam vidjela 
    Sjaj nebeskijeh, divnih zjenica 
    I čula glas ko zlatne harfe zvuk? 
 Glasovi izvana odjeknu jače. - Ona se trgne i zavapi: 
 Ne, nije san! - To On je... On je bio!... 
 Zaleti se prema trijemu, i uzdigne u onome žarkom crvenilu obje ruke u vis, a silni poklik njezin nadmašuje glasove naroda. 
 Hosana tebi, Sine Davidov!... 
   
 ZAVJESA PADA 
   
 Konac prvog čina 
 
 
 DRUGI ČIN 
 PRED KUĆOM SIMONA FARISEJA 
   
 U mnoštvu kuća, ulica i vrtova, što okružiše velik i prostran trg, uzdigla se pred nama s desne strane velika terasa s mjedenim vratima, kojima se ulazi u dom Simona fariseja. Terasa je sva okićena cvijećem, a bijele, crvene i žute latice struniše se i na mramor ulaštenih stepenica. Iz vrtova proviruje lišće smokava i maslina, a nasred trga stoji veliki bunar. Jako, sunčano svijetlo zasjalo je čitav trg podnevnim, teškim blistanjem. 
   
 MARIJA MAGDALENA 
 uleti naglo s desna i stane - tražeći nešta nemirnim pogledom. Ima na sebi još uvijek onu jučerašnju haljinu, samo bez nakita, bez cvijeća i raspuštene je kose. Kad ugleda kuću Simona fariseja i terasu, posutu cvijećem, pridušen joj se poklik trgne iz grudiju, i pođe tamo. Vrata su zatvorena, i ona udari par puta po njima. 
 SLUŽAVKA 
 izađe iz kuće i stane na pragu. Hladnim glasom: 
 Što želiš? 
 MARIJA MAGDALENA 
 naglo, isprekidano: 
                Tu je? - Je li? - Reci!... Tu je? 
 SLUŽAVKA 
 Tko? 
 MARIJA MAGDALENA 
           On! - Ta, On! - Već cijeli prođoh grad 
    I tražim, pitam... naći ga ne mogu. 
    Vaš dom je, evo, cvijećem iskićen, 
    On mora biti ovdje!... 
 SLUŽAVKA 
                                         On je tuj 
    Na gozbi... 
 MARIJA MAGDALENA 
 radosno: 
                Daj, da cjelujem ti skute! 
    Tvoj glas mi pada na srce ko blagi 
    I tihi trak daleke, rosne zore, 
    Što zlati grozu samotničke noći! 
 SLUŽAVKA 
 još uvijek tvrdo: 
 Što želiš? 
 MARIJA MAGDALENA 
                Pusti... pusti me unutra! 
    Tek jedan časak, da ga vidim samo 
    I k njegovijem nogama da padnem! 
 SLUŽAVKA 
 kao da je želi rukom otisnuti: 
 Unutra? Ti?! 
 MARIJA MAGDALENA 
                     Pa što ti je do toga? 
    Trenutak samo - ! 
 SLUŽAVKA 
                               Taka grješnica 
    U ovu kuću zar da ulazi? - 
    Poludjela si! 
 MARIJA MAGDALENA 
                          Možda imaš pravo! 
    Ja više ne znam... Sve se smutilo 
    U duši mojoj... Pogled mi se gasi! - 
    U grlu vatra... gori... pali me! 
    Unutra daj mi! Nek taj plamen zgasne! 
 SLUŽAVKA 
 Vas Jerusalem pozna te! - Otidi, 
    Da ne blatiš nam praga! 
 MARIJA MAGDALENA 
 spustivši se na stube: 
                               Ne mičem se, 
    Dok moju molbu ti ne uslišiš! 
    Ta, gledaj, kako sunce teško pali, 
    A ranjave me ostaviše noge! 
    Osušile se moje žedne usne 
    Od prašine i muklih doziva, 
    Da Njega nađem. Cijeli dan i noć 
    Ni kaplju vode ja ne okusih! 
    Sa ovih stuba neću nikuda, 
    Pa da me ovaj čas i ubiju, 
    Il ne znam što!... 
 SLUŽAVKA 
                          Zaludu ti je čekat! 
 MARIJA MAGDALENA 
 O, ne budi ko kamen okrutna! 
    Gle, dat ću ti - ! - A što ću da ti dadem, 
    Gdje nemam ništa više... Nemam krova 
    Ni hljeba... Samo ova haljina 
    Od čitavog imanja ostade mi! 
 U uspomeni minule večeri. 
 On reče: zbaci sve i pođi za mnom! 
    I evo! Pođoh! - Sad mi braniš ući... 
 SLUŽAVKA 
 Otidi, jer ću sluge pozvati, 
    Da bace te na ulicu? - Što? - Nećeš? 
 MARIJA MAGDALENA 
 Ne! - Jednom ću ga dočekati ovdje! 
 SLUŽAVKA 
 Ja natjerat ću na te bijesne pse! 
 MARIJA MAGDALENA 
 Da natjeraš i zmije, ne idem nikud! 
 SLUŽAVKA 
 Tvrdoglava si preko svake mjere! 
 MARIJA MAGDALENA 
 Ko i ti kruta, nemilosrdna! 
 SLUŽAVKA 
 S tvrdoglavstva ćeš kajati se svoga! 
 MARIJA MAGDALENA 
 Tek jednoć mi se kajat valjalo! 
 SLUŽAVKA 
 Ja s ludom neću svađati se ovdje, 
    Već idem!... 
 MARIJA MAGDALENA 
 digne se naglo: 
                     Ne! - Ne ostavljaj me tako! 
    Ta, žena si ko i ja! Smiluj se! - 
    Ti srca nemaš! Prokleta si! Stani! 
 SLUŽAVKA 
 ode u kuću i zatvori vrata. 
 MARIJA MAGDALENA 
 kako je poletjela za njom, udari objema rukama o čvrstu mjed i klone kraj vratiju dolje: 
 Otvori mi! - Pa da sam divlja zvijer, 
    Iz šume što je amo pobjegla, 
    Milosrđe bi moralo da bljesne 
    U tvrdom srcu, ako li ga imaš! 
 Nitko ne odgovara. 
 Zar ne čujete? - Ja ću vapiti 
    I udarati golim rukama 
    O užarenu ovu kapiju, 
    Dok ne klonem okrvavljena na tle! 
 IVAN 
 otvori vrata i pojavi se pred njom. 
 MARIJA MAGDALENA 
 trgne se: 
 Ti?! 
 IVAN 
           Koga tražiš? 
 MARIJA MAGDALENA 
 skupila se na zemlji: 
                               Njega... 
 IVAN 
                                         Učitelja? 
 MARIJA MAGDALENA 
 Da! Učitelja tvoga... 
 IVAN 
 mirno, blago: 
                               Čekaj ga! 
 MARIJA MAGDALENA 
 Ja čekam dugo, dočekat ne mogu, 
    U čekanju već tome umirem! 
 IVAN 
 Od sinoć zar? 
 MARIJA MAGDALENA 
                          Od sinoć, il' koliko: 
    Sto, dvjesta ljeta, tko bi znao to? 
    Ja samo znam, da svake misli iskra 
    I svaki trzaj, svaki drhtaj srca 
    Spram njega stazom bola pute traži, 
    Al svi su puti tame prepuni 
    I skrivaju mi vidik, sunce kriju. 
 IVAN 
 stupio je preko praga: 
 A dosle! 
 MARIJA MAGDALENA 
 digla se: 
                Dosle? - Što me pitaš to, 
    Gdje ni ja više ne sjećam se onog, 
    Kraj mene što je prošlo!... 
 Uprla je ukočeni pogled preda se. 
                                         Vidjeti ga 
    I kazati mu - 
 Ušuti. 
 IVAN 
                     Što? 
 MARIJA MAGDALENA 
 iza kratkoga muka: 
                               Ja ne znam. - Ništa. 
    Kad opazim ga, glas mi zapinje, 
    I samo bih ga tako gledala, 
    Bez riječi, nijemo, tiho, kao u snu! 
 IVAN 
 I ostavila dom si? 
 MARIJA MAGDALENA 
                               Dom i sve! 
 IVAN 
 I želiš za njim? 
 MARIJA MAGDALENA 
                               Da. Ja želim to! 
 IVAN 
 A vratiti se nećeš nikad? 
 MARIJA MAGDALENA 
                                         Nikad! 
    Tko pođe tako kao ja, taj puta 
    U stari život naći ne može! 
    Pred mojim okom dižu se daljine, 
    Sve šire, veće, pune sjetnih zvijezda, 
    Ko suze lijepih, kao suze sjajnih! 
 IVAN 
 Da. Za njim ide sve! U pustinji, 
    Kud izveo ga Duh od Jordana, 
    I ondje dana četrdeset bi, 
    Sa zvjerinjem je tamo boravio 
    I anđeli mu služahu. - A poslije 
    Mi s njime, evo, svuda idemo! 
    I ostavismo oca svojega, 
    Jer on je bolji, on je otac naš 
    I brat i mati, dom i kuća naša! 
 MARIJA MAGDALENA 
 A tebe ljubi? 
 IVAN 
                     Ja mu ležah sada 
    Na grudima, kad vapila si vani! 
 MARIJA MAGDALENA 
 I reko ti je, neka pođeš? 
 IVAN 
                                         Jest. 
 MARIJA MAGDALENA 
 I da mi kažeš? 
 IVAN 
                               Da će doći čas, 
    Čas izbavljenja... 
 MARIJA MAGDALENA 
                               I da čekam? 
 IVAN 
                                         Čekaj, 
    Jer nikoga još nije ostavio 
    Bez nade i bez traka milosti. 
 MARIJA MAGDALENA 
 Oživio je mrtve? 
 IVAN 
                               Lazara 
    I Jairovu kćer, mladića onog; 
    I dade zdravlje mnogima, te knjige 
    Ni u svijet ne bi mogle čitavi, 
    Da tkogod ova djela popiše! 
 MARIJA MAGDALENA 
 Da i ja vidim!... 
 IVAN 
                               Spavao je tako 
    U lađi jednoć. Svi smo bili s njim. 
    I postade oluja velika, 
    I valovi su lađu punili, 
    Zaljevahu je, a on spavaše... 
    Probudiše ga: "Učitelju! Ustaj! 
    Zar ne mariš, što tako ginemo?" 
    On ustane i zaprijeti vjetru 
    I reče moru: "Ćuti! Prestani!" 
    I postade tišina velika! 
 MARIJA MAGDALENA 
 slušala je Ivana bez daha: 
 On vlada vjetrom, on zapovijeda! 
    Gospodar mora, vladar valova! 
 IVAN 
 A drugom opet uze mene, Petra 
    I Jakova i pođe na goru, 
    Da pomoli se Bogu. Postade 
    U molitvi mu lice drukčije, 
    A haljine ko snijeg bijele, sjajne. 
    I govorahu s njim dva čovjeka. 
    I dođe oblak, pa nas zakloni; 
    Iz oblaka smo čuli silni glas: 
    "To sin je moj, i njega slušajte!" 
 MARIJA MAGDALENA 
 kao u nekoj omaglici: 
 I postade mu lice drukčije... 
 IVAN 
 Ni pogledati nismo smjeli sjaj, 
    Iz očiju što na nas padaše... 
 MARIJA MAGDALENA 
 Da i ja jednoć vidim svijetlo to!... 
 IVAN 
 Ja nemam više želja nikakvih, 
    Već da sam uza nj... Sretan sam, kad ćutim 
    Na svojem čelu ruku njegovu, 
    I kad mu slušam udaranje srca, 
    A divni pogled blagih očiju 
    Ko san mi sklapa vjeđe lagano 
    I onda vidim ono, što se javlja 
    U dane davne i daleke. Vidim 
    Val golemoga, zlatnog snatrenja! 
 MARIJA MAGDALENA 
 Da. I ja snatrih i ja gledah dugo 
    Svu noć u one oči, štono daju 
    San, raskoš, tajnu smrti i života! 
 IVAN 
 zanio se u svojoj viziji: 
 I kadšto čujem glas ko trubu silnu 
    Gdje govori i zove: dođi amo! 
    I gledam prijesto, netko sjedi na njem, 
    Po viđenju je kao sard i jaspis, 
    Svud naokolo duga kao smaragd! 
    Starješine kraj njega u bjelini, 
    Na glavama im zlatne, divne krune! 
    Svud izlaze i gromovi i munje 
    Od prijestola, i sedam žižaka 
    Pred prijestolom u silnom žaru gori 
    Nad staklenijem morem kao kristal... 
 MARIJA MAGDALENA 
 sluša riječi, što padaju opojno poput vina: 
 Ti vidiš sve to? 
 IVAN 
 nastavlja u svome zanosu: 
                     Vidim Jerusalem. 
    Gdje izlazi od Boga sa neba 
    Ko ukrašena mužu nevjesta. 
    A ima zid i vrata dvanaestora, 
    I građa zida njegova je jaspis 
    I zlato čisto kao čisto staklo; 
    I ukrašen je temelj kamenjem: 
    Halkidon, sapfir, jaspis, smaragd, sard, 
    Sardoniks, viril, topaz i hrisolit 
    Hrisopras, jakint i ametist... 
 MARIJA MAGDALENA 
 gleda ga izvan sebe: 
                                         Oči! 
    U očima je tvojim noć i munja 
    Kadikad samo rasja zjenicu. 
 IVAN 
 I dvanaest vrata - zrna bisera 
    I svaka vrata - jedno samo zrno, 
    I crkve nema u njem, jer je crkva 
    Svedržitelj i jagnje. I taj grad 
    Ne potrebuje sunca ni mjeseca, 
    Jer slava božja njega prosvijetli! 
    I čista voda rijeke kao kristal... 
    Života drvo... noći tamo nema!... 
 MARIJA MAGDALENA 
 On sve ti ovo daje vidjeti? 
 IVAN 
 smiješeći se: 
 I više još... i još ću više vidjet... 
 MARIJA MAGDALENA 
 uhvatila se rukama za grudi i nazaduje: 
 On daje to? - 
 IVAN 
                     Ti blijediš? 
 MARIJA MAGDALENA 
                                    Bojim se! 
 IVAN 
 Zar njega? 
 MARIJA MAGDALENA 
                     Da. 
 IVAN 
                               A zašto? 
 MARIJA MAGDALENA 
                                         Tako. Vidim. 
    Da u mom srcu ima grijeha još, 
    Da nisam čista, i da crne ljage 
    Sa čela moga nisu nestale... 
 IVAN 
 pokaže joj otvorena vrata: 
 Pa pođi k njemu... 
 MARIJA MAGDALENA 
 udaljila se sasvim na lijevo: 
                     Ne. Sad ne smijem. 
 IVAN 
 Zar bojiš se, da strasti nisu još 
    Utrnule? Zar uvijek još gore? 
 MARIJA MAGDALENA 
 tihim šaptom, kao u strahu: 
 Da. To je ono! Ja sam jošte ista, 
    Što bijah jučer. - Čekati mi valja! 
 IVAN 
 Tu ostaj, pa sa drugim jadnicima 
    Pristupi k njemu. Kadno gubavci 
    I kljasti, slijepci sjate se, tad i ti 
    Rub njegve halje dirni svojom rukom, 
    I bit ćeš čista... 
 MARIJA MAGDALENA 
                               Rekao je to 
    Još jučer, ali ova noć me sništi... 
    I kad sam htjela sve odbaciti, 
    Pojavio se opet onaj lik, 
    U čežnji svojoj što ga uvijek snivam, 
    Vas raskoši i slatke slutnje pun... 
    I sad se bojim pomisliti - 
 Prekrije lice rukama. 
 IVAN 
 odilazeći u kuću okrene se još jednom na vratima: 
                                         Vjeruj! 
    Nestane iza vrata. 
 MARIJA MAGDALENA 
 spusti se na klupu ispod zida na lijevoj strani. 
 Iz jedne ulice s desna izlaze tri fariseja u razgovoru. 
 PRVI FARISEJ 
 ulazeći: 
 Ja rekoh već: glavaru svešteničkom 
    Tog čovjeka bi predat valjalo! 
 DRUGI FARISEJ 
 Al sad o pashi? 
 TREĆI FARISEJ 
                     Da se narod možda 
    Ne pobuni? 
 PRVI FARISEJ 
 mahne rukom: 
                     Ah! Narod!... Treba ga 
    U tamnicu tek bacit, pred sud pozvat, 
    I vidjet ćete: onaj isti puk, 
    Što s klicanjem ga jučer uveo 
    U Jerusalem, sudit će ga na smrt. 
 MARIJA MAGDALENA 
 stisnula se sasvim kraj zida. 
 DRUGI FARISEJ 
 pogledavši terasu Simonove kuće: 
 U Simonovoj kući boravi! 
 TREĆI FARISEJ 
 I stog nam valja na oprezu biti 
    I u blizini, da ga vidimo, 
    Kad izlazio bude... 
 PRVI FARISEJ 
                                         Govori, 
    Da okrečeni mi smo grobovi, 
    A eto, sjeda za stol Simonov! 
 Spazi Mariju Magdalenu. 
 Gle! Zavodnica, što je obećala, 
    Da smamiti će lijepog pravednika! 
 DRUGI FARISEJ 
 Bez nakita, a kose raspletene, 
    Sva blijeda... što je? 
 TREĆI FARISEJ 
                               Koga čekaš tu? 
 MARIJA MAGDALENA 
 ne odgovara ništa. 
 PRVI FARISEJ 
 Začarao je i nju prorok taj! 
    Još jučer, kad ga bješe spazila, 
    Promijenila se sva i nije znala 
    Da prozbori ma jednu samo riječ! 
 DRUGI FARISEJ 
 A kako li se samo hvastala, 
    Da sništit će ga jednim pogledom! 
 TREĆI FARISEJ 
 porugljivo: 
 Zar misliš i ti poći valjda 
    U pustinju, pa da mu služiš ondje? 
 PRVI FARISEJ 
 On voli se potucat s grješnicama, 
    S ribarima i carinicima, 
    A nas u duši svojoj prezire! 
 TREĆI FARISEJ 
 Mariji Magdaleni: 
 Pa zašto, da mu i ti ne sjedneš 
    Uz koljeno? 
 DRUGI FARISEJ 
                     Ta, prozvao te čišćom 
    I bjelijom od rosnih lijerova! 
 PRVI FARISEJ 
 Još uvijek šuti! 
 DRUGI FARISEJ 
                               Ne odgovara! 
 TREĆI FARISEJ 
 porugljivo se smiješi: 
 Zatravila je božjeg proroka 
    I ponosito tad - 
 MARIJA MAGDALENA 
 naglo se digne prekinuvši ga: 
                               A što bi vi, 
    Da reknem vam? 
 PRVI FARISEJ 
                     Pa ipak zborit zna! 
 MARIJA MAGDALENA 
 Da saspem vam u obraz ono sve, 
    Što i on vam je sasuo, da rečem 
    Sve one riječi, ne bi pomoglo, 
    Jer u vas nema obraza! Ko sjene, 
    Što vuku se po tamnim kutovima, 
    I vaši oči tako traže plijen, 
    Da gladnom pandžom zgrabe ga i snište! 
 PRVI FARISEJ 
 Gle! Jučer nisi tako zborila! 
 MARIJA MAGDALENA 
 Ne! Jučer nisam, ali danas zborim! 
 PRVI FARISEJ 
 Naučio te ovoj besjedi 
    Tvoj prorok! 
 MARIJA MAGDALENA 
                     Spoznah tračak istine! 
 DRUGI FARISEJ 
 Zar tako brzo? 
 TREĆI FARISEJ 
                               Jednu samu noć? 
 PRVI FARISEJ 
 Čudesa to su sina božjega! 
 MARIJA MAGDALENA 
 O, gledat ćete ta čudesa i vi, 
    Još prije nego sami mislite! 
    Al onda!... 
 PRVI FARISEJ 
                Onda? 
 MARIJA MAGDALENA 
 kratko, tvrdo: 
                          Ništa više! 
 DRUGI FARISEJ 
                                         Gledaj! 
    I prijetit znade! 
 TREĆI FARISEJ 
                               Tko bi rekao, 
    Toliku hrabrost da joj prorok dade! 
 MARIJA MAGDALENA 
 Da! Rugajte se samo! Ne možete 
    Učinit ništa! 
 PRVI FARISEJ 
                     Je li? 
 DRUGI FARISEJ 
                                         Vidjet ćeš 
    Za koji dan, kad gradskim ulicama 
    Poteče krv! 
 MARIJA MAGDALENA 
                     Zar njegova? 
 TREĆI FARISEJ 
                                         Ta, eto! 
    Zar nisi čula, sam je rekao, 
    Da predat će ga sudijama. Moraš 
    Da vjeruješ mu, on je prorok! 
 MARIJA MAGDALENA 
                                         Lavež 
    Taj plazi blatom, ne može se dići 
    Do njega ni okaljat podnožja 
    Na kojemu se diže nad vama! 
 PRVI FARISEJ 
 Na okaljano pljuniti će čelo 
    I zadnji sluga sudijski, a ti 
    Za njegovim ćeš tragom... 
 DRUGI FARISEJ 
                               Platit ćeš 
    To izdajstvo... 
 TREĆI FARISEJ 
                               Pa nek ti pomogne 
    Tvoj prorok onda! 
 DRUGI FARISEJ 
                               Bit će kasno! 
 TREĆI FARISEJ 
                                         Ali 
    Ti vjeruj samo njemu, nadaj se! 
 Zamaknu na lijevo. 
 MARIJA MAGDALENA 
 pođe prema bunaru, ali uto bane pred nju Marcelo došavši iz one ulice odostrag. 
 MARCELO 
 Ah, tu si, zmijo! - Gdje si sinoć bila? 
 MARIJA MAGDALENA 
 zadršće i pokroči natrag, ali se brzo sabere: 
 U svome domu noć ne dočekah! 
 MARCELO 
 Da gdje? 
 MARIJA MAGDALENA 
 mirno, jednostavno: 
                Na gradskim ulicama. 
 MARCELO 
 muklim krikom: 
                                         Ti?! 
 MARIJA MAGDALENA 
 Već misliš, da sam s kime noćila, 
    Sa ljubavnikom starim ili novim, 
    I cijelu noć mu usne ljubila 
    Prekrivajuć ga pramovima svojim? 
 MARCELO 
 gnjevno: 
 O, ne muči me! Da mi nisi rekla 
    Ni jedne riječi više! - Došao sam 
    U ložnicu ti noćas... Nigdje nikog! 
    Ni dvorkinja, ni sluge, prazno sve! 
 MARIJA MAGDALENA 
 Ti ne vidiš još vazda, kuda pođoh! 
 MARCELO 
 O, vidim! - Reci, tko te je cjelivo 
    I svilu tvoje kose raspleo? 
 Prezirno: 
 Ni sama ne znaš? Ne sjećaš se više, 
    Toliko ih je bilo! - Stidi se! - 
    Na ulicama gradskim noćila si! 
    S vojnicima si valjda ležala 
    Pod šatorjem, u žeđi razvratnih 
    I divljih, gnjusnih, pjanih zagrljaja! 
    U očima se jošte pozna trag 
    Nezasitne i bijesne ove noći! 
 MARIJA MAGDALENA 
 iza kratke stanke, spokojno: 
 I više nemaš ništa da mi rečeš? 
 MARCELO 
 O, mogao bih more kletava 
    Da bacim tuj pred bezočne ti oči 
    A onda, kad se srušiš nemoćno, 
    Da zgazim ovo čelo sramotno 
    I ove usne, što sam ljubio 
    Od žarkog sunca više! - Ove oči - 
    Oh, u njima je laž i samo laž! 
 MARIJA MAGDALENA 
 gledajući u stranu: 
 Ne! Ni ti jošte ne vidiš ko ni ja 
    Trak svijetla onog! 
 MARCELO 
                               Što mi zboriš to? 
 MARIJA MAGDALENA 
 Iskazat ću ti sve. I poslušaj me! 
 MARCELO 
 Zar nisi rekla jučer, kad sam došo 
    Da čekaš nekog novog ljubavnika? 
 MARIJA MAGDALENA 
 Ja čekah njega, al je došo drugi! 
    To bješe on, i nije bio on, 
    Da l' san il' java, ne znam još ni sada! 
 MARCELO 
 A ime? 
 MARIJA MAGDALENA 
                Vas je Jerusalem za njim 
    U klicanju i slavlju išao 
    Sa granama i pjesmama i cvijećem! 
 MARCELO 
 Ah, Nazarenac! 
 MARIJA MAGDALENA 
                          Došao je, vidiš, 
    I rekao mi, neka za njim pođem! 
 MARCELO 
 Ti?! Za njim! 
 MARIJA MAGDALENA 
                Eto, već sam pošla za njim! 
    Razumjela mu nisam besjede, 
    A možda i sad ne razumijem, 
    Al ipak pođoh, ipak, evo, idem! 
    Razdadoh sve i kuću ostavih, 
    Na meni tek je ova haljina. 
    I čitavu sam noć ga tražila 
    Po ulicama i po trgovima, 
    U zavjetrini vrtova i svuda. 
    Tek sad ga nađoh, ali neki strah 
    Prikovao me ovdje. Sad ne mogu 
    Da opet vidim oči njegove. 
    I moja čežnja nije umrla. 
    Al drukčije je nekud nego prije 
    I nepoznata mojim mislima, 
    Pa ipak živi ovdje u srcu! - 
    Ja sve ti rekoh! Sada znadeš sve! 
 MARCELO 
 Ta, to je ludost! 
 MARIJA MAGDALENA 
                     Makar i to bilo, 
    Ja svoga puta neću mijenjati, 
    Već naprijed želim istim stazama, 
    Dok ne vidim i ne razumijem! 
 MARCELO 
 Što imaš vidjeti? 
 MARIJA MAGDALENA 
                               Ono, što i drugi! 
 MARCELO 
 Ti buncaš kao u snu. Bolesna si! 
 MARIJA MAGDALENA 
 Pa možda i to! Ali sad je kraj, 
    I meni valja samo nekud poći... 
 MARCELO 
 Ti sama ne znaš, kakve riječi zboriš! 
 MARIJA MAGDALENA 
 Ja znam ih davno, jer su ležale 
    Duboko, tuj u mojim grudima, 
    Al nisu mogle tamu prodrijeti 
    I čekale su željno jedan dan, 
    Da netko dođe, da ih probudi! 
 MARCELO 
 gorkim posmjehom: 
 I došao je! 
 MARIJA MAGDALENA 
                     Došao je, evo! 
    Probudio je tajnu glasova, 
    I oni sada izlaze sve jači, 
    Ko da ih netko drugi govori, 
    A ja im samo jeku ponavljam. 
 MARCELO 
 U očima ti nema jeke ove, 
    Jer iz njih stare strasti prodiru 
    I traže udilj nove naslade! 
 MARIJA MAGDALENA 
 mutno: 
 Da! Tog se bojim, al će proći i to, 
    Pa možda kad me već i ne bude, 
    A onda ću da vidim krajeve, 
    Što sada ih ne mogu gledati! 
 MARCELO 
 Zar to će biti sreća? 
 MARIJA MAGDALENA 
                               Za me: da! 
 MARCELO 
 To sve je samo puka opsjena; 
    Ti samu sebe varaš! - Vrati se! 
    Taj put za tebe nije! - Bit će kasno, 
    Upoznaš li, da nemaš više nada, 
    I da se nebo tvoje smračilo... 
 MARIJA MAGDALENA 
 laganim smiješkom: 
 Ne! Moje nebo smračiti se neće, 
    Jer na njem ima mnoštvo tajnih zvijezda, 
    I one će mi putove pokazat... 
 MARCELO 
 Osvijesti se i slušaj! Pođi sa mnom! 
    Ja imam dvorac, pust i samotan, 
    A na moru je! Mermer portika 
    U beskrajnim se valovima ljeska. 
    Na srebrnoj ćeš ležat nosiljci 
    I slušat pjesmu valova i cvijeća! 
 MARIJA MAGDALENA 
 Zaludu zoveš, ja te ne slušam! 
 MARCELO 
 tihim, strastvenim šaptom: 
 Ja imam zlatnih haljina i pregršt 
    Dragulja čistih. Imam koprena, 
    Ko uzdisanje sutona su lake, 
    I njima ću te prekrit čitavu, 
    Da blaže plamen mojih cjelova! 
 MARIJA MAGDALENA 
 Sve prekasno je! Ja ne mogu poći. 
 MARCELO 
 Il hoćeš možda nekud u goru, 
    Gdje nema ljudi, - evo, ja sam spreman! 
    I podat ću ti tvoju mladost svu, 
    Ljepotu, ljubav, život i smrt. - Dođi! 
 MARIJA MAGDALENA 
 Ne, prijatelju. - Ja te ostavljam. 
    Znam. Ljubio si. Ali sad je kasno. 
    Jer ono, što se jednoć izgubi, 
    To ne vraća se više. - Ostavi me! 
    Raziđoše se naši putovi, 
    Pa čemu, da ih zalud tražimo, 
    Gdje ne bismo im traga nikad našli. 
 MARCELO 
 sasvim kraj nje: 
 I posljednja je ovo? 
 MARIJA MAGDALENA 
 izdrži njegov pogled: 
                               Posljednja! 
    Oprosti mi! Ja drukčije ne mogu! 
 MARCELO 
 A znaš li, što si sad uradila? 
 MARIJA MAGDALENA 
 Znam. - Rastadoh se sa životom svojim! 
 MARCELO 
 Ja bdjeti ću nad tobom! Čuvaj se! 
    I da te vidim s kime, - mrtva si! 
 Oboje se gledaju još časak u tajni posljednjega rastanka. - Odostrag prolazi svijet, neki se zaustavljaju, a neki idu dalje. - Marcelo se okrene i pođe ne obazirući se više. - Marija Magdalena uronila je u svoje misli stojeći kraj zida na lijevo i ne sluša glasove ljudi, koji prolaze. 
 PRVI MUŠKARAC 
 Izgrdio je sve fariseje, 
    A ipak, evo, pošao je danas 
    U Simonovu kuću. 
 DRUGI MUŠKARAC 
                               Ali Simon 
    Poštenjak je i nije kao oni, 
    Po zbornicama štono hodaju. 
 TREĆI MUŠKARAC 
 slegne ramenima: 
 Ja ne vjerujem! Jedan ko i drugi! 
    On savršenstvu uči nas, a eto, 
    Sam svoju riječ krši! 
 DRUGI MUŠKARAC 
                                         I ti si 
    Još jučer klico! 
 TREĆI MUŠKARAC 
                               Jesam. Ali poslije 
    Razmišljah o tom, što sam vidio, 
    I bilo mi je ko da nije sve 
    Onako, ko što ljudi pričaju. 
 DRUGI MUŠKARAC 
 Ti sumnjaš već! 
 TREĆI MUŠKARAC 
                     Zar možda nemam pravo? 
    Da odista je on taj Mesija, 
    Zar izbavio ne bi narod svoj? 
 DRUGI MUŠKARAC 
 On govori o drugom izbavljenju! 
 TREĆI MUŠKARAC 
 To sve je lijepo, ali - vidjet ćemo! 
    Ne velim ništa! 
 DRUGI MUŠKARAC 
                     Pa kad Hristos dođe 
    Čudesa veća može l' činiti, 
    No ovaj što ih čini? 
 PRVI MUŠKARAC 
                               On je prorok 
    I čovjek svet, al' - 
 Pokazujući na Trećeg Muškarca: 
                               ovaj ima pravo: 
    On morao bi puk svoj izbaviti! 
 Međutim se oko ove trojice skupilo još nekoliko muškaraca i žena, pa slušaju razgovor. 
 PRVA ŽENA 
 Prvome Muškarcu: 
 Osamnaest ljeta bijah bolesna 
    Od duha zloga, bijah zgrčena, 
    Ne mogavši se nikad ispraviti, 
    A on mi samo reče jednu riječ: 
    "Od bolesti oproštena si svoje!" 
    I evo, sada hodam! - Pitajte, 
    Koliko vas je volja, ne možete 
    Potamniti mu slave! 
 PRVI MUŠKARAC 
                               Žene idu 
    Za njegovijem tragom najviše! 
 PRVA ŽENA 
 Jer nisu kao vi, što tražite 
    Po danu i kraj svijetla vidjelo! 
 TREĆI MUŠKARAC 
 Mi želimo do u dno vidjeti! 
 PRVA ŽENA 
 Al onda vam se pogled zamuti, 
    I pred vama je samo pusta magla! 
 JEDAN GRK 
 Da! I ja sam ga jednoć gledao, 
    I od svih ljudi činio se veći, 
    Što ikada ih vidjeh! 
 PRVA ŽENA 
                                         Gledajte! 
    Taj čovjek nije rođen u Judeji, 
    Pa ipak mora priznati mu slavu. 
    A vi, što djela vidjeste mu sva, 
    Vi sumnjate i glavom skrećete! - 
    Zar nije onda pravo rekao, 
    Da nitko nije prorok u domaji?! 
 DRUGA ŽENA 
 A znate l' onog što se rodi slijep, 
    I on mu oči kalom otvori! 
    Ded! Pitajte ga, što mu rekoše 
    Svi sveštenici i fariseji, 
    Jer htjedoše, da sakriju to čudo! 
    Ni jedan nije odgovorit znao, 
    Već rekoše mu, da je grješnik težak, 
    U grijesima da rodio se vas, 
    I baciše ga napolje. 
 Otraga se pojavilo nekoliko rimskih vojnika. 
 TREĆI MUŠKARAC 
 spazio ih je, Drugoj Ženi: 
                               Ded, gledaj! 
    Od ovijeh nek izbavi nas on! 
 Skupina se razilazi po trgu. - Oni vojnici stanu, jedan se nasmiješi pokazujući one, što su se razišli, pa odu dalje. - Marija Magdalena stoji tamo kraj zida kao kip od kamena. - Tri judejska mladića izađu s lijeve strane, i prvi od njih je spazi, pa se polako prikrade do nje i obuhvati je oko grudiju. 
 MARIJA MAGDALENA 
 zadršće i krikne: 
 Ah! 
 PRVI MLADIĆ 
           Gledaj, kud se ta čarobnica 
    Uputila! - Što radiš ovdje? 
 MARIJA MAGDALENA 
 istrgne se: 
                                         Pusti! 
 DRUGI MLADIĆ 
 Bez nakita je, pa na ulici! 
    Što znači to? 
 TREĆI MLADIĆ 
                     Da nije nova šala? 
    Čistoćom želi ljude smamiti! - 
    Al zašto nisi kostrijet bacila 
    Na bijelu raskoš golih grudiju, 
    Izgorjet će ti tako na suncu! 
 PRVI MLADIĆ 
 Tek nije više nekud ponosna 
    Ko jučer! Pogled kanda zgasnuo je! 
 TREĆI MLADIĆ 
 surovo: 
 Baš dobro, da si ovdje! - Sramotno 
    Odbacila nas radi Rimljanina! - 
    Pred narod sada povest ću te ja, 
    Da on ti sudi! 
 MARIJA MAGDALENA 
                               Eno! Vodi me! 
 TREĆI MLADIĆ 
 Ne bojiš li se? 
 MARIJA MAGDALENA 
                               Koga? 
 TREĆI MLADIĆ 
                                         Tako zar?! 
    Još uvijek ponos drski izbija 
    Iz bludničkijeh ustiju. Ja želim 
    Na koljenima da te gledam ovdje 
    Osramoćenu, da te bacim rulji, 
    Pa nek zabodu svoje gnjusne pandže 
    U tvoje meso! 
 PRVI MLADIĆ 
                               Kakva je to buka? 
 DRUGI MLADIĆ 
 gledajući u jednu ulicu na desno: 
 Gle! Narod amo grne! Nekog vode! 
 TREĆI MLADIĆ 
 Aj, dobro došli! 
 Mariji Magdaleni: 
                               Ne dršćeš li sada? 
 MARIJA MAGDALENA 
 Pred kime? 
 TREĆI MLADIĆ 
                     Pitaš? Je li? 
 MARIJA MAGDALENA 
                                    Predaj me 
    Toj svjetini, i nek me razderu, 
    Dovršit će se barem sve! 
 TREĆI MLADIĆ 
                                         Ne! Nećeš 
    Onako samo, kako misliš ti, 
    Da jednim mahom bude svemu kraj! 
    Ne! Polako će život izlazit 
    Iz tvoga tijela. Svaki dah i vapaj, 
    Što otkine se tvojim usnama, 
    On krvlju mora biti poštrapan! 
 MARIJA MAGDALENA 
 gleda ga sasvim mirno: 
 Prestraviti me želiš? 
 PRVI MLADIĆ 
                               Obijesna je 
    I misli, da je samo šala sve! 
 DRUGI MLADIĆ 
 Al ova šala bit će krvava! 
 TREĆI MLADIĆ 
 Pozovi sada svoga Rimljanina! 
 MARIJA MAGDALENA 
 Ja više neću njega zvati! 
 PRVI MLADIĆ 
                                              Aj! 
    Zar nasitio ovu noć je tebe? 
 DRUGI MLADIĆ 
 Gle! Evo ljudi! 
 TREĆI MLADIĆ 
                               Da se nisi makla! 
 MARIJA MAGDALENA 
 Ja evo stojim, čekam. Sudite mi! 
 Svjetina se stala skupljati oko Marije Magdalene i mladićâ. 
 PRVI MUŠKARAC 
 Što vičete? 
 TREĆI MLADIĆ 
                     Da l' vidiš, narode, 
    Tu grješnicu, što blati sveti grad?! 
 GLASOVI IZ PUKA 
 Da! Poznamo je! 
 TREĆI MLADIĆ 
                               Primala je svakog 
    U grješni dom; i čelo joj svjedoči, 
    Da bezočna je, gnjusna bludnica! 
 GLASOVI IZ PUKA 
 Utucimo je! 
 PRVA ŽENA 
 Trećem Mladiću: 
                          Nisi l' možda i ti 
    U njenu kuću dolazio? 
 TREĆI MLADIĆ 
                                         Eto! 
    Nek sama reče! 
 MARIJA MAGDALENA 
 pogleda ga samo jednim neizmjernim prezirom. 
 TREĆI MLADIĆ 
                               Šuti! 
 GLASOVI IZ PUKA 
                                         Vodite je! 
 Silna graja. 
 PRVA ŽENA 
 spazila je nešto u otvorenom hodniku Simonove kuće i stane pred svjetinu, koja već hoće da navali na Mariju Magdalenu: 
 Ne! - Amo ide Njegov sjajni lik, 
    Bez krune mu je čelo kraljevsko 
    I vedro kao ljetni dan! 
 MARIJA MAGDALENA 
 zadršće i dahne: 
                                         Zar On? - 
 Iz kuće izlazi Isus, a za njim učenici i Simon Farisej. 
 ISUS 
 Šta hoćete? 
 GLASOVI IZ PUKA 
                     Utucite je smjesta! 
 SIMON FARISEJ 
 gledajući bijesna lica naroda Isusu: 
 Čuj, Gospode! Da u kuću se skloniš, 
    Jer mogli bi da budu - 
 TREĆI MLADIĆ 
 stupi naprijed i poviče jakim glasom, koji nadilazi svu onu buku: 
                                         Mirujte! 
 Svi ušute i gledaju ga začuđenim pogledom. 
 TREĆI MLADIĆ 
 Isusu: 
 Mi vjerujemo, rabi, da si ti 
    Pun mudrosti, i vidimo čudesa, 
    Judeja što ih nije gledala 
    Još nikada! I zato reci nam: 
 Pokazujući na Mariju Magdalenu: 
 Gle, ovdje stoji žena bludnica, 
    U preljubi je stoput uhvaćena, 
    A Mojsije u zakonu nam veli, 
    Da ubijamo takve kamenjem! - 
    Što ti nam kažeš? 
 GLASOVI IZ PUKA 
                               Ubiti je valja! 
 PRVI FARISEJ 
 Da! Ubiti i zasut kamenjem! 
 TREĆI MLADIĆ 
 pograbio je surovo Mariju Magdalenu i dovukao je pred Isusa. 
 MARIJA MAGDALENA 
 posrnula je i klonula kraj stepenica terase. 
 TREĆI MLADIĆ 
 Osudi je, jer ti si čovjek svet 
    I pravedan, pa da je narod uzme 
    I da je izvan zidina odvuče, 
    Nek tamo primi plaću za svoj grijeh! 
 ISUS 
 gleda u zemlju i ne odgovara ništa. 
 PRVI FARISEJ 
 nakon kratke stanke u po glasa: 
 Gle, šuti! 
 TREĆI MLADIĆ 
                     Reci! Puk će osudu 
    Izvršit namah. Zasut grješnicu! 
 GLASOVI IZ PUKA 
 sve bjesniji i žešći: 
 Osudi je! Osudi! Kamenja 
    Za zidinama ima za nju dosta! 
 Jedna se skupina približila k Mariji Magdaleni, i nekoliko se ruku već maša, da je pograbi za rame. 
 MARIJA MAGDALENA 
 poniknula je, a teški dah nadimlje joj prsa. Pijesti su joj grčevito stisnute. 
 ISUS 
 digne napokon glavu i progovori mirno: 
 Bez grijeha tko je, neka uzme kamen 
    I neka baci na nju! 
 Kako je zaječao prvi zvuk Isusova glasa, sve umukne, a kad je Isus dovršio, počne se narod povlačiti natrag tako da sprijeda ostane sama Marija Magdalena. 
 ISUS 
 obori opet glavu. 
 MARIJA MAGDALENA 
 ostaje nepomična na zemlji, samo joj iz prsiju izleti suhi šapat: 
                          Gospode! 
 ISUS 
 iza dulje šutnje pogleda narod i vidjevši, kako su svi uzmaknuli, obrati se k Mariji Magdaleni: 
 A gdje su oni, što te tužahu? - 
    Ni jedan te ne osudi? 
 MARIJA MAGDALENA 
 tihim glasom: 
                               Ni jedan! 
 ISUS 
 Ni ja te ne osudih! Ustaj! Idi! 
    Ne griješi više! 
 MARIJA MAGDALENA 
 digne se polako, i u tom trenu joj se pogled sastavi s pogledom Isusovim. - Tijelo joj zadršće nenadano, a sva čežnja provali u jednome očajnom vapaju: 
                               Smiluj! Smiluj se! 
 Grčevito proplače i padne do njegovih nogu zagrlivši ih svom snagom. 
 ISUS 
 Simonu Fariseju: 
 Gle, Simone! Da l' vidiš ženu ovu? - 
    Ja u kuću sam tvoju ušao, 
    Ni vode mi na noge nisi dao, 
    O ona mi ih obli suzama! 
    Ni cjeliva mi nisi podao, 
    A ona moje noge cjeluje! 
    Pa zato joj se grijesi praštaju, 
    Jer veliku je ljubav imala! 
 Dalekim glasom: 
 I ona dobro djelo učini: 
    Za ukop tijelo spremila je moje! 
 
 Velika šutnja. - Čuje se samo pridušeno jecanje Marije Magdalene. 
   
 ZAVJESA PADA 
   
 Konac drugog čin 
 
 
 TREĆI ČIN 
 GOLGOTA 
   
 Crne pećine i nekoliko kržljavih stabala ispuniše čitav kraj. Teška, zadušljiva žega prodire u zemlju i u kamen, a nepomično, sažgano granje miruje i izdiše. - Tri crna, golema križa zabiše se u zemlju i stoje ovdje kao tri strašne, grozovite utvare. Na njima su razapeta tri krvava, blijeda tijela, što šute u strahoti beskrajnih bolova. - Šareno klupko naroda mota se oko stratišta, koplja rimskih vojnika gore u suncu, a ono jato nemoćnih jadnika stisnulo se podno srednjega križa čekajući spasenje. Krvave, bolne oči onih bijednika dižu se u visine k Njemu i traže nešto, ali odgovora nema. - A sunce je sve groznije i teže, kanda želi spaliti i uništiti sve. 
   
 Prije nego se zavjesa digne, čuju se divlji povici i smijeh razbješnjele gomile. Strasti su podivljale i kipe u vatri sunca i krvi. 
   
 MARIJA MAGDALENA 
 stoji među svjetinom, a ruke joj se dižu prema srednjem križu. Glas joj promuklo vapi prašnim vazduhom i probija viku puka: 
 Zar ne vidite?... Gledajte mu oči, 
    Gdje zalijeva ih znoj i oganj sunca, 
    I zar vam one sveđ ne kazuju, 
    Da pravedničku krv ste prolili!... 
 Okreće se k nekima: 
 Vi, što ste granje preda nj bacali 
    I haljine, kad ušao je k vama, 
    Milosrđa zar u vas više nema 
    Ni ljubavi?... Pa zašto - ? 
 Ruke joj klonu. 
                               Sve je zalud... 
    I moje riječi padaju na kamen... 
    Izgorješe... i već ih nema nigdje... 
 PRVI FARISEJ 
 On car je cijelog Izraela, 
    Pa neka siđe s krsta! Evo! Čekam! 
    I svi ćemo ga vjerovati mahom! 
 DRUGI FARISEJ 
 Pomagao je uvijek drugima, 
    A sebi samom ne može pomoći! 
 TREĆI FARISEJ 
 Nek pomože mu Bog! Ta, uzdao se 
    U nj govoreći: ja sam božji sin! 
 PRVI FARISEJ 
 prema Isusu: 
 Ti, koji crkvu sam razvaljuješ 
    I za tri dana opet načinjaš, 
    Pomozi sebi! Siđi s krsta! - Gle! 
    Zar ne možeš? - A božji si sin! 
 Bučan smijeh. 
 DRUGI FARISEJ 
 I krunu imaš! Čitava Judeja 
    Proglasila te carem! Što ćeš više?! 
 MARIJA MAGDALENA 
 očajno: 
 O, Gospode! Ja vjerujem, al zašto 
    Sve ovo puštaš?... Da ih ne smrviš 
    U strašnom gnjevu?!... 
 ISUS 
 otvorio je oči i govori mirnim, dalekim glasom: 
                               Kćeri Sionove, 
    Vi ne plačite za mnom, neg' za sobom 
    I djecom svojom, jer već idu dani, 
    U koje će se reći gorama 
    I bregovima: pokrijte nas!... 
 PRVI FARISEJ 
                                         Zar mu 
    Sve muke usta još ne svezaše, 
    Već udilj huli?! 
 DRUGI FARISEJ 
                          Neće dugo! 
 TREĆI FARISEJ 
                                         Gledaj, 
    Problijedio je vas! 
 PRVI RIMSKI VOJNIK 
                                         A što ćemo 
    S tom haljom slavnog cara judejskoga? 
 Digne sa zemlje haljinu. 
 DRUGI RIMSKI VOJNIK 
 Podijelimo je! 
 TREĆI RIMSKI VOJNIK 
                          Kako? Ne možeš! 
    Šivena nije, već izatkana 
    Sva s vrha do dna. 
 PRVI RIMSKI VOJNIK 
                               Daj! Razderi je! 
 DRUGI RIMSKI VOJNIK 
 Ne! Već da za nju kocke bacimo! 
 TREĆI RIMSKI VOJNIK 
 Pa dobro! Daj! 
 Kockaju se. 
 PRVI FARISEJ 
 Isusu: 
                     Da l' vidiš, silni care, 
    Za purpur tvoj se kocke bacaju, 
    A ti se s trona svojeg ne mičeš!... 
 PRVI RIMSKI VOJNIK 
 Tri!... 
 DRUGI RIMSKI VOJNIK 
           Četir'!... 
 TREĆI RIMSKI VOJNIK 
                     Dva!... 
 PRVI RIMSKI VOJNIK 
                               I ja je dobih, evo! 
 DRUGI RIMSKI VOJNIK 
 baci ljutito kocke: 
 Ah! Nemam sreće! 
 TREĆI RIMSKI VOJNIK 
                     Ni ja! 
 ISUS 
 ugaslim šaptom: 
                                    Žedan sam! 
 PRVI FARISEJ 
 Zar božji sin ožednjet zna ko i mi! 
 DRUGI FARISEJ 
 Učini čudo, ti, što tisuće 
    Nahranit znadeš! 
 PRVI RIMSKI VOJNIK 
                               Da se odužim 
    Za haljinu! 
 Napuni sunđer octa i nataknuvši ga na trsku prinese ga k ustima njegovim. 
                     Zar nećeš? - E, dakako, 
    Za cara nije ocat! - Što ću ti! 
 PRVI FARISEJ 
 Pretvori ga u vino ko na svadbi 
    U kani Galilejskoj! 
 Smijeh. 
 MARIJA MAGDALENA 
                                         Narode! 
    Pokarat će te Bog za ovaj grijeh, 
    Jer njegova se krv po ulicama 
    Izgubit neće, kud se prolila! 
 GLASOVI IZ PUKA 
 Krv njegova nek na nas padne sve, 
    Na djecu našu! 
 PRVI FARISEJ 
                     Neka padne samo! 
    Zar i sad jošte da se plašimo! 
 MARIJA MAGDALENA 
 Ivanu: 
 Bar ti mu reci!... Volio je tebe!... 
    I neće odbit molbe... Neka saspe 
    Grom pravedni na čela bezbožna, 
    Da vjeruju i vide, tko je On!... 
 IVAN 
 A Njegva riječ... 
 MARIJA MAGDALENA 
                     Gdje? 
 IVAN 
                                    Na večeri. 
 MARIJA MAGDALENA 
 Na rastanku? 
 IVAN 
                Da. - Mir vam ostavljam 
    I mir vam dajem - tako zboraše!... 
    I ne dajem ga kako svijet daje, 
    Da ne plaši se srce vaše. Idem 
    I doći ću vam opet. Radujte se, 
    Jer odlazim i velim: idem k ocu! 
 MARIJA MAGDALENA 
 Al ovu krv na čelu pogledaj, 
    I smrtni grč, u grozi bolova 
    Što steže tijelo, dere put i žile!... 
 Baci se na koljena pred Mariju. 
 Ti mati si mu!... Svaki drhtaj bola 
    I rane žari plačni uzdisaj 
    O tvoje srce kuca!... Ne čuješ li?... 
    Vaj, kako strašno udara i zove 
    I smiri se, pa opet navali 
    Ko glas oluje, kao jeka mora! - 
    Božanska snaga spalila bi sve, 
    Da rečeš samo riječ!... 
 MARIJA 
 stajala je dotle mirna u tuzi kraljevskog veličanstva između Marije Jakovljeve i Salome, a sada pogleda Mariju Magdalenu i progovori polako: 
                                    Kćeri moja, 
    Ti slušala si besjede mu mnoge, 
    Pa čemu tražiš ono, što se ne smije 
    Zaželjeti! I moje srce puca, 
    I čini mi se, da će prepuknuti, 
    Pa ipak, evo, stojim, čekam čas, 
    Da ispuni se, štono biti mora! 
 MARIJA MAGDALENA 
 Ja vjerujem i znam, da želio je 
    Svršetak ovaj, ali kad ga vidim 
    Na krstu tome... onda.. ja ne mogu... 
    I sve je puno krvi... sunce... nebo 
    U jednom valu krvavome gori... 
 Klone na kamen. 
 PRVI FARISEJ 
 Mariji Magdaleni: 
 Sve molbe tvoje slabo pomažu, 
    Jer sin je božji zaspao i sanja 
    O judejskome carstvu! 
 DRUGI FARISEJ 
                                         Viši je 
    Od Iruda i rimskog Cezara! 
 TREĆI FARISEJ 
 pokazujući natpis na križu: 
 Tek ovaj natpis valjalo bi skinut 
    I popraviti. Sam je rekao: 
    Ja judejski sam car! 
 PRVI FARISEJ 
                          Što pisah, pisah!... 
    To reče Pilat. Neka bude tako! 
 DRUGI FARISEJ 
 A gdje su oni silni gubavci 
    I kljasti, slijepi? Nema l' nikoga, 
    Da vidi prijesto svoga proroka 
    I učitelja? 
 TREĆI FARISEJ 
                     Gdje su učenici! - 
    Zar samo jedan vjeran ostade? 
 PRVI FARISEJ 
 porugljivo: 
 Zaboravljaš na ovu bludnicu, 
    Pred njegov prijestol što se spustila, 
    A nadala se postat caricom 
    I vladati nad zemljom judejskom! 
 DRUGI FARISEJ 
 Da, sad je kraj i vladanju i carstvu! 
 TREĆI FARISEJ 
 I gasne život silnog Mesije, 
    A nema oca, da mu pomogne!... 
 Svjetina se smije. Dolaze nove skupine i obilaze oko križeva. 
 DRUGI MUŠKARAC 
 Prvome: 
 Što veliš sada? - Vjeruješ li još? 
 PRVI MUŠKARAC 
 Jest. Vjerujem. 
 TREĆI MUŠKARAC 
                          I da će ustati? 
 PRVI MUŠKARAC 
 Jest. I to. 
 PRVI FARISEJ 
                     Gle! Ti jedini si taj. 
 PRVI MUŠKARAC 
 Pa makar i to! 
 DRUGI FARISEJ 
                     Bolje bi ti bilo, 
    Da šutiš... 
 PRVI MUŠKARAC 
                Je li? 
 PRVA ŽENA 
 Farisejima: 
                               Pa da lakše onda 
    Svoj poso opet tjerate ko dosad! 
 TREĆI FARISEJ 
 Koliko vas je takih? 
 DRUGA ŽENA 
                              Možda više, 
    No ti i slutiš! 
 PRVI FARISEJ 
                     Misliš? 
 PRVA ŽENA 
 pokazujući narod: 
                                    Pogledaj ih!... 
    Zar prava to je radost? - Pijani su 
    Od krvi i od vaših besjeda, 
    Pa ne znaju, kud idu! 
 PRVI FARISEJ 
                               Čuvaj se, 
    Jer danas nije Jerusalem vas 
    Zanesen kao onda, kad je ušo 
    Na magarici u grad... 
 DRUGI FARISEJ 
                               Jedna riječ, 
    I srnut ćete svi niz brdo ovo, 
    A kamenje će vašim tragom padat! 
 Nastane buka. Iz uznojenih, crvenih lica izbija mržnja i divlji bijes. Neki prijete ženama i Prvome Muškarcu. 
 PRVI RAZBOJNIK 
 krikne iza glasa: 
 Ah!... 
 GLASOVI IZ PUKA 
                Čujte!... Šta je?... 
 Sve se glave okrenuše prema onoj uzvisini s križevima. 
 PRVI RAZBOJNIK 
                          Ja ne mogu više!... 
    Utucite me, il me skinite 
    Sa krsta ovog!... 
 PRVI FARISEJ 
 porugljivo se smije: 
                          Gle! - Zar tako boli? 
 DRUGI FARISEJ 
 Gdje car tvoj trpi, zašto ne bi i ti 
    Sve muke poput njega snosio? 
 PRVI RAZBOJNIK 
 okrenuo se k Isusu, i kroz stisnute zube prodire jad neizmjernih muka: 
 O, tko si?... Zbori! - Jesi l' Bog il đavo?, 
    Što nosiš? Da li blagoslov il kletvu? 
    Puk naziva te svojim Mesijom! 
    I ako jesi Hristos, spasi nas! 
    Pomozi sebi a i nama sada!... 
    Ti šutiš, evo! Ne možeš! Prokletstvo 
    Nek padne na te!... Lažo! Proklet budi! 
 DRUGI RAZBOJNIK 
 Ne bojiš li se Boga, kad si i sam 
    Rad grijeha svojih tako osuđen? 
    Mi osuđeni još smo pravedno, 
    Jer primamo po svojim djelima! 
    Zaslužili smo ovo, ali on 
    Zla nikakva učinio još nije! 
 PRVI RAZBOJNIK 
 bijesno, razjareno: 
 Zaslužili smo! Je li? - Neka spase 
    Nas pa i sebe! Zlotvor je ko i mi! 
    I jednaki smo sada! 
 DRUGI RAZBOJNIK 
 Isusu: 
                                         Gospode, 
    Spomeni me se, kadno uđeš jednoć 
    U carstvo svoje! 
 ISUS 
                          Zaista ti kažem: 
    Još danas sa mnom biti ćeš u raju! 
 PRVI FARISEJ 
 U raju zar? 
 DRUGI FARISEJ 
                     Baš lijepo! 
 TREĆI FARISEJ 
 Drugome Razbojniku: 
                                         Raduj se! 
    Kraj božjeg će te sjesti prijestolja! 
 PRVI FARISEJ 
 Al valja biti strpljiv! 
 Prvome Razbojniku: 
                                    Eto, gledaj! 
    Tvoj drug će u raj ući. Eto, gledaj! 
    A ti se buniš! 
 DRUGI FARISEJ 
                     Prije nego suton 
    Na polja padne, carstvo nebesko 
    Pojavit će se, puno vječnog sjaja! 
 TREĆI FARISEJ 
 Car judejski će s razbojnikom doći 
    Na svete dveri! Sedam korova 
    Na koljena će pasti! 
 MARIJA MAGDALENA 
 pridigla je glavu: 
                               Čuješ li?... 
    O, čuješ li tu hulu, Gospode, 
    Što pogana je usta bacaju 
    Spram neba ovog, suncem sažganog?! 
 ISUS 
 digao je pogled u vis: 
 Oprosti, Oče, ne znaju, što čine! 
 MARIJA MAGDALENA 
 O, kako možeš?! - 
 IVAN 
                          Miruj! 
 PRVI FARISEJ 
 porugljivo: 
                                         Prašta nam! 
 DRUGI FARISEJ 
 Premilostiv je. 
 TREĆI FARISEJ 
                               Kako ne bi! Caru 
    I dolikuje tako! 
 MARIJA MAGDALENA 
 drhtavo: 
                               Gledajte ga! 
    Sad zborit želi. Pogled obara! 
 MARIJA 
 Moj sine! 
 ISUS 
 blago: 
           Ženo! 
 MARIJA 
 zadrhtala je sasvim lako i malo pridigla ruke: 
                          Slušam! 
 ISUS 
                                         Evo... Gledaj! - 
    Tu stoji sin tvoj! 
 Pogled mu se ustavio na Ivanu. 
                                    Evo, mati tvoja! 
 MARIJA 
 gleda ukočeno u one velike oči: 
 Zar sada će - ? 
 MARIJA JAKOVLJEVA 
 prihvati je nježno: 
                          Da pođeš otud? 
 MARIJA 
 tuga je savlada samo jedan čas, i ona se opet uspravi: 
                                         Ne! - 
    On molio je oca svojega, 
    Da mimo njega čašu tu pronese, 
    Al njegova da bude vječna volja! 
 SALOME 
 Gle, sad će smrt - 
 MARIJA 
                               Ja ovdje ostajem! 
 MARIJA MAGDALENA 
 Zamutilo se svijetlo zjenica! 
    Pomozite!... 
 PRVI RIMSKI VOJNIK 
 dođe bliže križu: 
                     Ne! Nije mrtav još, 
    Jer prsi mu se dižu... 
 PRVA ŽENA 
 gledajući niz strminu: 
                               Gledajte! 
    Na zapadu se javlja crni oblak, 
    Vas krvav... 
 PRVI FARISEJ 
 gleda je prezirnim rugom: 
                     Znaci smrti njegove 
    Nad Jerusalem domala će pasti! 
    Zar ne bi i to još?... Da vidimo, 
    Gdje ubili smo sina pravednosti!... 
 S desne strane dolazi Marcelo s Josipom iz Arimateje i nekoliko vojnika. 
 MARCELO 
 Je l' mrtav? 
 PRVI RIMSKI VOJNIK 
                Nije. Al će domala!... 
 MARCELO 
 Kad umre, tijelo s krsta skinite 
    I predajte ga onom čovjeku... 
 Pokazujući na Josipa iz Arimateje. 
 PRVI FARISEJ 
 stupi pred Josipa: 
 A što će ovaj? 
 MARCELO 
                     Zar te pitah štogod? 
 PRVI FARISEJ 
 Ne velim tebi ništa, gospodaru, 
    Al ovaj bješe njegov učenik, 
    Pa šta će ovdje? 
 DRUGI FARISEJ 
                          Izdajnik je on! 
 JOSIP IZ ARIMATEJE 
 U vrtu svome imam novi grob, 
    I Njegovo ću tijelo shraniti 
    U prebijelome mermeru-kamenu, 
    Da čeka zoru trećeg dana! 
 TREĆI FARISEJ 
 prema narodu: 
                                         Čujte! 
    To zasjeda je nova! 
 PRVI FARISEJ 
                               Ukrast će ga 
    I onda reći, da je ustao 
    Od mrtvijeh! 
 DRUGI FARISEJ 
                Da l' čuste? - Ne dajte, 
    I dalje da vas tako varaju, 
    Jer gnjev će božji pasti na sve vas! 
 GLASOVI IZ PUKA 
 provale opet uzburkano: 
 Mi ne damo! Ne! 
 TREĆI FARISEJ 
                     Strgnite ga dolje 
    Sa krsta ovog! Bacite ga tamo 
    U crni ponor! 
 MARCELO 
 stupi naglo među Fariseje i gurne ih u stranu: 
                          Natrag! - Vidite li, 
    Gdje u suncu se ova koplja žare? - 
    Još jedan tren, i oštrica će vrela 
    U vaša prsa ući! 
 PRVI FARISEJ 
                               Gospodaru, 
    Mi ne mislimo tako! Vjeruj! 
 MARCELO 
                                         Ukraj! 
 DRUGI FARISEJ 
 pokazujući na Josipa: 
 Al tko je njemu to dopustio? 
 MARCELO 
 Tko? - Želiš znati? - Pilat! - Zašto šutiš? 
    Gle, sad si krotak! - Pseto! 
 JOSIP IZ ARIMATEJE 
                                         Molih ga. 
    I nađoh u njeg stoput više srca 
    No u vas - braće njegove! 
 TREĆI FARISEJ 
 prezirno: 
                                    Pa dobro! 
 MARIJA MAGDALENA 
 došla je pred Josipa, polako: 
 U tvojem vrtu bit će pokopan? 
 JOSIP IZ ARIMATEJE 
 Da. Čemu pitaš? 
 MARIJA MAGDALENA 
                               Mirise i cvijeće 
    Sa sviju strana sabrati mi valja 
    I prosut povrh tijela njegova, 
    Da kraljevska ljepota počiva 
    U spokojnome - 
 MARCELO 
 prekine je nesmiljeno: 
                     Ovu noć te čekam! 
 MARIJA MAGDALENA 
 zadršće: 
 Ti! - Zar još uvijek... 
 MARCELO 
                          Jest. 
 MARIJA MAGDALENA 
                                    A ja ti rekoh - 
 MARCELO 
 Zaboravih! 
 MARIJA MAGDALENA 
                     Zar ne vidiš moj bol? 
 MARCELO 
 Za mrtvijem da udilj tuguješ? 
 MARIJA MAGDALENA 
 On ustati će! 
 MARCELO 
                     Zbilja? 
 MARIJA MAGDALENA 
                                    Vidjet ćeš 
    Ko i svi ovi! 
 MARCELO 
                          I ti vjeruješ? 
 MARIJA MAGDALENA 
 Da ne vjerujem, zar bih ovdje bila? 
 PRVI FARISEJ 
 Stražare mu kraj groba postavite, 
    I vidjet ćemo, hoće l' onda ustat! 
 MARCELO 
 uhvati je za ruku: 
 Ja neću dulje tvoju mudrost slušat, 
    Već hoću, da mi dođeš ovu noć! 
 MARIJA MAGDALENA 
 Ne! 
 MARCELO 
           Prkosiš mi! - Gle, vojnike ove! 
    I jake su im pijesti! Zgrabit će te 
    I svezati! Pa kad se nasitim 
    Ljepote tvoje, bacit ću te njima, 
    Da zadnji bljesak tvojih očiju 
    U zagrljaju zgasne njihovu!... 
 Zrakom poleti jaki val vjetra. 
 MARIJA MAGDALENA 
 ispruži daleko ruke: 
 Da l' čuješ znak? 
 PRVA ŽENA 
                     Ah! Pogledajte oblak, 
    Što digao se bio! Sve je veći! 
    I domala će sunce prekriti! 
 DRUGA ŽENA 
 gleda niz goru: 
 Nad gradom silni digao se prah, 
    I čini se, da oganj negdje gori! 
 Među narodom nastane metež. 
 PRVI FARISEJ 
 Ne!... Nije ništa! Ne vjerujte, ljudi! 
 DRUGI FARISEJ 
 To sve je laž! 
 TREĆI FARISEJ 
                     I varaju vas! 
 Jaki udarac grmljavine. 
 MARIJA MAGDALENA 
                                         Čuj! 
    Je l' to laž? 
 Crvenilo postaje sve mutnije i teže. Još malo i krvava tama prekrit će sve - i ljude i one križeve. 
 PRVA ŽENA 
                     Gle! Sunce umire! 
 MARIJA MAGDALENA 
 O, jao tebi, zemljo judejska, 
    Što ubila si svijetla vječnog trak! 
 PRVI FARISEJ 
 Marcelu: 
 Zapovjedi vojnicima - 
 MARCELO 
 prekine ga: 
                               Šta hoćeš? - 
    Osudiste ga sami! 
 PRVI FARISEJ 
                                    Mogli bi 
    Da dignu bunu! 
 MARCELO 
                          Tko? Zar ovi tuj?! 
 PRVI FARISEJ 
 Pobjesnit će! 
 MARCELO 
                     Pa vi ste sami htjeli 
    Da ubijete toga čovjeka, 
    I Pilat vam je želju ispunio! - 
    Ja ne mičem se!... Što me briga za to! 
 Narod međutim postaje sve nemirniji. U mnogim očima dršće strah i groza onoga, što će doći iz toga krvavog, užarenog neba. 
 ISUS 
 rastvori još jednoć oči i zavapi silno: 
 O, Eli! Eli! Lamâ Azâvtani? 
 Svi zadršću i nehotice. - Kratka stanka grozovite šutnje. 
 PRVI FARISEJ 
 tiho: 
 Čuj! Iliju već zove u pomoć! 
 DRUGI FARISEJ 
 Da vidimo, u zadnji hoće l' čas 
    Pomoći mu i doći, da ga skine. 
 Iz daljine se čuju glasovi pomaganja. - Pred nama nastaje gužva i buka. Sve bi htjelo da nekuda pobjegne, samo ona skupina pod križem ostaje mirna. - Sunce se sve više mrači. 
 SLUGA CRKVENI 
 doleti bez duše s desna, a iz ustiju mu padaju divlje, lude riječi: 
 Da l' živi? 
 PRVI FARISEJ 
                     Šta je? 
 SLUGA CRKVENI 
                               Zavjes božjeg hrama 
    Od gornjega se kraja razdrije 
    Do donjega; i zemlja se potrese, 
    I kamenje se raspade ko pjena; 
    I grobovi otvoriše se davni, 
    I tijela svetih ustadoše mnoga, 
    Što pomrli su; vidješe ih svuda 
    Po ulicama jerusalemskim!... 
 PRVA ŽENA 
 Sad vidite strahotu golemu, 
    Što pade na nas i na djecu našu! 
 GLASOVI IZ PUKA 
 sve tjeskobniji: 
 O, jao nama! Jao djeci našoj! 
 Silna grmljavina i vjetar. Sve se smračilo. Neki bježe niz brdo, a drugi padaju na koljena. 
 MARIJA MAGDALENA 
 stajala je neprestano gledajući Isusa, ali najednoć, kanda je nešto spazila, poleti u onoj buci prema križu i uspne se na kamen sasvim blizu Njega: 
 Jest!... Ja te vidim!... Eto... sad mi zboriš, 
    Ko nikada što nisi! - Zjenice 
    U moju dušu prodiru ko mač! 
    Govori!... Reci!... 
 ISUS 
 dahne još jednom: 
                          Svršeno je! 
 MARIJA MAGDALENA 
                                              Ah! - 
    Ugasilo se svijetlo! - Mrtav! - Zašto?! 
 Baci se na njegovo tijelo i zagrli ga mahnitošću posljednje čežnje. 
 MARCELO 
 naslonio se naprijed na svoj mač: 
 Da! Zaista, On bješe pravednik! 
 Oluja se pomalo gubi. - Kroz oblake prodire krvav trak sunca i pada na srednji križ i na Njegovu mrtvu glavu. - Kratka stanka. 
   
 ZAVJESA PADA 
   
 Konac trećega čina 
 
 
 EPILOG 
 VRT JOSIPA IZ ARIMATEJE. 
   
 Još nije zarudjela zora. Samo se tanki tračak dana stao između granja provlačiti, da obasja onu česmu u grmlju, par mramornih klupa i onu pećinu tamo, gdje se i u mraku bijeli ulaz u grobnu spilju. Sve je puno cvijeća, paoma i kedrovih stabala, masline miruju u jutarnjoj tišini, samo ona voda, što pada po lišću i po travi, muti zaspali mir. Nekoliko stepenica u dnu otkriva nam daljinu procvaloga vrta, što nestaje u tamnome zelenilu bujnoga stabalja. 
 Još nema zore, ali će domala planuti u vječitoj i bezmjernoj ljepoti! 
 Marija Magdalena, Marija Jakovljeva i Salome dolaze s desna noseći posude s mirisima. 
   
 MARIJA JAKOVLJEVA 
 pogledavši prema grobu: 
 Stražarâ danas nije... 
 SALOME 
                          To je čudno! - 
    Još nema sunca!... 
 MARIJA JAKOVLJEVA 
                     Tko će nam odvalit 
    Od grobnih vrata kamen? 
 SALOME 
                                     Da je pošo 
    Od muških tkogod s nama! 
 MARIJA JAKOVLJEVA 
 spusti posudu na tle: 
                                         Čekat ćemo! 
    Kad plane sunce, netko će nam doći... 
 SALOME 
 isto tako: 
 Svi muški nekud nestadoše sada, 
    Tek mi smo kraj njeg same ostale 
    I gledamo svršetak... 
 MARIJA MAGDALENA 
 promatrala je dosada nepomično grob, ali na zvuk Salomina glasa nenadano se prene i okrene se k njoj: 
                               Tko to veli? - 
    Svršetak? - Čega? - Ja ga ne vidjeh! 
    Ja poznam samo sunca vječni trak, 
    U onoj tami što je drhtao 
    I dolazio k meni!... 
 MARIJA JAKOVLJEVA 
                                    I ti misliš, 
    Da ono, što je pred smrt zborio, 
    Da odista će - ? 
 SALOME 
 tiho: 
                               Treći dan je danas! 
 MARIJA MAGDALENA 
 čvrsto: 
 Da! Treći dan! - I danas ćete vidjet 
    Sve ono, što nam dočekati valja, 
    I što je nama pripravio on!... 
    Ko divni glas i jeka sa neba 
    Objavit će se riječ istine!... 
 MARIJA JAKOVLJEVA 
 Ja vjerujem u riječi njegove 
    I u sve ono, što sam vidjela, 
    Al kad se jada ovog spomenem, 
    Što nad glave se naše spustio, 
    Tad slutim zlo... 
 SALOME 
                               Osudiše ga, eto, 
    I ubiše... a treći dan je već... 
 MARIJA MAGDALENA 
 jasnim glasom: 
 A zašto po svoj zemlji tama bi 
    Od šestog pa do devetoga sata, 
    I zašto li se zavjes božjeg hrama, 
    Od kraja gornjeg pa do donjega, 
    U jedan mah na dvoje razdrije? 
    Iz grobova su mrtvi ustali 
    Ko na dan strašnog suda! - Niste li 
    Sve ovo možda vidjeli ko i ja? 
    Ta, stajale smo sve na golgoti! 
 MARIJA JAKOVLJEVA 
 Svih muka strava, pečal bolova 
    Zamutio nam pogled, smeo mozak, 
    I ne vidimo pravo... 
 SALOME 
                               Ne možemo! 
 MARIJA MAGDALENA 
 Vi nestalne ste ko i onaj puk, 
    Što u grad ga je vodio sa slavom 
    I s palmama i klicanjem i cvijećem, 
    Da onda poslije divlje zavapi 
    Pred sudijama: "da se razapne!" 
 Zadrhtala je. 
 Još sad im gledam zapjenjena usta, 
    Krv očiju i uzdignute pijesti, 
    Ko da je vihor duše njihove 
    U mahnit vrtlog bijesno zanio! - 
    A u tom jatu bilo je i onih, 
    Na koje pade milost njegova! 
 MARIJA JAKOVLJEVA 
 I zato, vidiš, bojim se... 
 SALOME 
                                    Svi kažu, 
    Da više neće biti ničega; 
    Zaludu da su naša nadanja, 
    I naše slutnje da su pale u noć!... 
 MARIJA MAGDALENA 
 Tko veli ovo? 
 SALOME 
                          Svi. I učenici. 
 MARIJA MAGDALENA 
 gorkim smiješkom: 
 I učenici! - Da. I oni vele. - 
    Među njima se našo izdajnik, 
    Za šaku srebra što ga sramno proda 
    I što mu tako plati ljubav svu. 
    Zatajio ga drugi, odoše 
    Svi ostali, i samo jedan s nama 
    Pod mračnim krstom stajaše, dok on 
    Ispuštao je dušu. - Sada nema 
    Ni njega ovdje. 
 MARIJA JAKOVLJEVA 
                          I on možda čeka, 
    Da vidi sjaj i svijetlo obećanja! 
 MARIJA MAGDALENA 
 Svi čekaju, da vide! - Jerusalem 
    Navalio je na se teški grijeh, 
    Jer ubio je cara judejskoga - 
    I više nego cara! Gledao je 
    Pa ipak nije ništa vidio, 
    I udilj čeka... Čekaju i oni, 
    Što svuda s njime iđahu. - To boli 
    Ko teška rana; pali kao oganj! 
 Kratka stanka. 
 SALOME 
 Da amo dođu sveštenici sada 
    I da nas vide?... 
 MARIJA MAGDALENA 
                     Neka dođu! Evo! 
    Ja neću otud nikamo, jer znam, 
    Da mora doći ono, što je reko!... 
    Još jednoć samo vidjet mi ga valja, 
    Jer onda, kad je bio došao 
    U moju kuću, nisam pravo mogla 
    Da spoznam sve, a niti poslije 
    Pred Simonovim domom, kadno padoh 
    Do njegovijeh nogu... moram čuti 
    Još jednu riječ... 
 Zadršće i ušuti. 
 SALOME 
                     Sva si blijeda,... Što je?... 
 Uhvati je za ruku. 
 MARIJA MAGDALENA 
 tihim, reskim šaptom, kao da se boji izustiti ono, što se iznenada zatalasalo u njoj: 
 Unutra... tuj... u mojim grudima 
    Još uvijek stari plamen strasti gori 
    I neće da se utrne i zgasne. 
    Ja sveudilj ga želim sništiti, 
    Zaboraviti želim, - al ne mogu. 
    Sve veći žar i sve krvaviji 
    Obuzimlje mi tijelo čitavo, 
    Ko da me oblak ruža prekriva, 
    A otrov slatkih mirisa me zove 
    U vrtlog starih milovanja!... 
 Naglo ispruži ruke, kanda se želi obraniti od svega toga. 
                                              Ne! 
    Ja ne smijem... ja više ne smijem!... 
 Stanka. 
 MARIJA JAKOVLJEVA 
 Otidi nekud, gdje ćeš biti sama, 
    I nestati će grijeha... 
 MARIJA MAGDALENA 
                          Neće nestat, 
    Jer u samoći misli su mi stoput 
    I tisuć puta strašnije i teže. 
    I zatvorim li oči, uvijek vidim 
    Pred sobom ono divno, blijedo tijelo, 
    Što ležalo je tuj u mojem krilu 
    Nepomično ko cvijet srebrni!... 
    Cjelivah čelo njegovo i oči, 
    A svaki cjelov sažgao mi usne 
    Ko sunca divljeg plamen podnevni, 
    I što ga više ljubljah, čeznuh više 
    Za onim blijedim, mrtvim usnama!... 
 Promuklim šaptom: 
 To sve je grijeh, ali ja ne mogu 
    Da izađem iz vira ovoga, 
    Što sputao mi tijelo čitavo, 
    I ne znam što ću... 
 SALOME 
                          Moli! 
 MARIJA MAGDALENA 
                                         Ah! I onda... 
    I onda vidim samo ovaj vrt 
    I tamo grob u cvijeću i kamenu 
    I koprenu, pod kojom leži on, 
    A nard i mirha sveđ me zanose 
    U čudan kraj... i on me tamo čeka 
    U bijelom ruhu, sjajan kao sunce! 
 Zagledala se u visine. 
 Grimiz jutra silazi tiho između granja s daškom povjetarca. 
 SALOME 
 nakon kratke šutnje: 
 Sad valjalo bi, da ga pomažemo, 
    Dok nema nikog... 
 MARIJA MAGDALENA 
 u nekom raskošnom strahu, koji bljesne samo jedan tren: 
                               Da ga opet vidim! 
 MARIJA JAKOVLJEVA 
 A tko će kamen - 
 MARIJA MAGDALENA 
 velikim mirom: 
                               Evo! Ja ću - 
 Uniđe u grobnicu. Čuje se njezin nenadani krik: 
                                         Ah!... 
 SALOME 
 uhvati se za Mariju Jakovljevu: 
 Čuj! Vapaj!... 
 MARIJA JAKOVLJEVA 
 pođe prema grobnici: 
                Što je? 
 u velikome strahu: 
                               Slušaj! 
 MARIJA MAGDALENA 
 izlazi iz grobnice, blijeda kao smrt, nosi u rukama dugačku koprenu: 
                                         Nema ga! 
    On uskrsnu! 
 SALOME 
                Ah!... 
 MARIJA JAKOVLJEVA 
 pokroči natrag: 
                          Što to govoriš? - 
 MARIJA MAGDALENA 
 Gle! Grob je prazan. Samo koprena 
    Kraj groba kao spomen ostala je. 
 SALOME 
 zavirivši s Marijom Jakovljevom u grobnicu: 
 Što sada? 
 MARIJA MAGDALENA 
                Sada... ja ću ostati, 
    Kraj groba... ovdje... vi potecite, 
    I ako kojeg učenika gdje 
    Na putu ili drugdje nađete, 
    Dovedite ga amo, neka vidi, 
    Da treći dan je došo... Pođite! 
 MARIJA JAKOVLJEVA 
 A upita l' nas koji sveštenik 
    Na putu ili farisej?... 
 MARIJA MAGDALENA 
                                    Recite 
    I njima, neka dođu. Vidjet će, 
    Kog ubiše ko razbojnika oni!... 
    Sve, što ih bude putem i u gradu, 
    Povedite i svima kazujte, 
    Da grob je prazan, on da uskrsnu!... 
 Marija Jakovljeva i Salome polaze na desno. 
 Da imam glas ko vihor, kao bura, 
    Ko groma zvuk i kao urlik mora, 
    Ja vikala bih ponad grada kletog, 
    Što njegovijem grobom postade, 
    Dok ne bi na tle popadali svi 
    Osramoćeni, jadni!... 
 One dvije već odoše i Magdalena je ostala sama. Ušuti i pritisne onu koprenu na svoje usne, ali se najedared strese i spusti je na kamenu klupu. Časak stoji tako, pa se okrene, a vas onaj kraj odostrag žari se u jutarnjem suncu. - Ona spazi sjajan i svijetao lik, što iz dubine vrta dolazi k njoj, i prepozna ga jednim mahom. Slabi poklik trgne joj se s usana, i ona pohiti k njemu. 
 ISUS 
 u potpunoj bjelini prilazi k njoj i ustavi se navrh onih stepenica. 
 MARIJA MAGDALENA 
 tihim glasom čežnje: 
                                    Gospode! 
 ISUS 
 Ti dršćeš? - Zašto? - Ne boj se! Ja znam, 
    Da mene tražiš... 
 MARIJA MAGDALENA 
                          Ustao si!... 
 ISUS 
                                         Jesam. 
    Jer pisano je tako. Ustadoh, 
    Da idem k ocu... 
 MARIJA MAGDALENA 
                          Ti ćeš poći sada? 
 ISUS 
 Dovrših put, i sad mi nema mjesta 
    Među vama. 
 MARIJA MAGDALENA 
                          I više nikada 
    Ja vidjeti te neću?... 
 ISUS 
                          Pođi za mnom. 
 MARIJA MAGDALENA 
 Po treći put mi zboriš ove riječi, 
    I ja ih slušam... Udaraju silno 
    O moje srce... probiti ga žele... 
 ISUS 
 Ja dajem pokoj! 
 MARIJA MAGDALENA 
                          Ali meni: ne! - 
    Ne, Gospode! Ti nisi mi ga dao, 
    Jer ono, što me pratilo kroz život, 
    Sve žešće ječi, otkako sam pošla 
    Za tobom! Evo, ja ne nađoh mira, 
    I hoću li ga ikad naći, ne znam! 
 ISUS 
 U tebe vjera bijaše ko kamen, 
    Pa ipak sumnjaš. 
 MARIJA MAGDALENA 
                     Ne sumnjam, jer ne bih 
    Tuj stajala i tebe tražila! 
 ISUS 
 Što živog tražiš među mrtvima? 
 MARIJA MAGDALENA 
 digne glavu i gleda ga dugo: 
 Zar živog? 
 ISUS 
                          Da. Jer nije bio život, 
    Što gledala si dosle. 
 MARIJA MAGDALENA 
 gleda ga još uvijek i ponavlja: 
                          Nije bio?... 
 ISUS 
 Pa i ti, evo, ni sad još ne živiš, 
    Jer treba proći preko sviju međa, 
    Da uzmogneš me pravo slijediti; 
    Na zemlji nema mojega života. 
 MARIJA MAGDALENA 
 Da gdje! 
 ISUS 
                U kraju vječitijeh zvijezda! 
 MARIJA MAGDALENA 
 spustila je glavu na prsa: 
 Da, tamo... 
 ISUS 
                Zato zborio sam uvijek, 
    Da ostaviti valja sve i poći... 
    Pokazah put, a tko me tako ljubi, 
    Da svoju dušu za me će položit, 
    Taj neka ide... 
 MARIJA MAGDALENA 
                          Samo ove misli 
    Još uvijek tu su... 
 ISUS 
                          Misli? 
 MARIJA MAGDALENA 
                                         Gospode! 
    Ta, zašto mi ih ne skineš sa duše, 
    Gdje vidiš, da ne mogu više tako! 
 ISUS 
 Bog u početku stvorio je muža 
    I ženu. Zato čovjek ostavi 
    Svog oca pa i mater. Prilijepi se 
    On k ženi svojoj, jedno tijelo budu. 
    I nisu više dvoje nego jedno! - 
    Razumiješ li ovo? 
 MARIJA MAGDALENA 
                          Da. - A tamo? 
 ISUS 
 Ugasit će se tamo želje sve, 
    Jer krajevi su ono puni mira, 
    I tamo nema muža niti žene! 
 MARIJA MAGDALENA 
 u slutnji dalekoga preobraženja: 
 I ja bih mogla sve zaboraviti, 
    I naći ono, što zaludu žudim? 
 ISUS 
 Tek naprijed idi, nikamo ne skreni, 
    I ugledat ćeš zlatne dveri grada, 
    Što gore jače od zlata i srebra, 
    A tamo ću te dočekati ja! 
 MARIJA MAGDALENA 
                                              Ti!... 
 ISUS 
 Vidjeti ćeš slavu carstva moga! 
 MARIJA MAGDALENA 
 gledajući u jednu daleku točku: 
 I preko sviju međa... 
 ISUS 
                               Preko sviju. 
 MARIJA MAGDALENA 
 Razumijem sada onaj pogled tvoj, 
    Sa krsta što je silazio k meni, 
    Kad smrt je stala mračit zjenice 
    Na trepavice spuštajući suton... 
    U ovome nepomičnom pogledu 
    To isto bješe, što mi sada zboriš! 
 ISUS 
 Da! Ono bješe isti glas i zvuk. 
 MARIJA MAGDALENA 
 Ja plakah onda, plakah cijelu noć 
    Kraj groba ovdje, sništena, u mraku, 
    Al sada više niti jedna suza 
    Niz lice ne bi mogla mi poteći... 
 ISUS 
 Ja znadoh, da će zaplakati oni, 
    Što ljube mene, da će biti tužni 
    U svojem srcu, ali znadoh i to, 
    Da radost će im biti velika 
    Kad povratim se. Ove radosti 
    Od njihova im srca nitko neće 
    Da uzme; ona ostati će vječna! 
 MARIJA MAGDALENA 
 Ne govoriš mi već u pričama?... 
 ISUS 
 Jer vjeruješ. 
 MARIJA MAGDALENA 
                Sad znadem, sve da znaš, 
    I ne treba ti itko, da te pita. 
    Po tome, evo, sada vjerujem, 
    Izišao od vječnog da si Boga! 
 ISUS 
 Gle! Ide čas i već je nastao, 
    Da odem otud, da te ostavim, 
    Al nećeš ostat sama, ja sam s tobom! 
    To kazah ti, da mir u meni imaš. 
    U svijetu ima mnogo nevolja, 
    Al ne boj se, jer ja nadvladah svijet, 
    I moj me otac, evo, proslavio, 
    I svrših poso, koji mi je dao! 
 Čuju se podalje, izvan vrta, glasovi ljudi, koji dolaze. 
 MARIJA MAGDALENA 
 Čuj! 
 ISUS 
           To su oni. Sad im reci sve, 
    Što vidjela si. 
 MARIJA MAGDALENA 
                     Ti već polaziš? 
 ISUS 
 Jest. Njihove me oči ne smiju 
    Da vide sad, jer moram prije k ocu. 
    Al kaži Petru, Ivanu i svima, 
    Što ljubljahu me ovdje u životu, 
    Da pred njima ću ja u Galileju, 
    I tamo će me vidjet, kako rekoh! 
 MARIJA MAGDALENA 
 zadnji trak čežnje zadrhtao je u njezinu pogledu: 
 A ja? 
 ISUS 
                Zar želiš, da me opet vidiš 
    Na zemlji? 
 MARIJA MAGDALENA 
 iza kratkoga muka: 
                Ne! 
 ISUS 
                               Ja čekam te. I dođi! 
 MARIJA MAGDALENA 
 Još jedan pogled samo!... 
 ISUS 
 neiskazanom blagošću: 
                                         Marija! 
 MARIJA MAGDALENA 
 padne na koljena i hoće da ga obuhvati: 
 O, Gospode! 
 ISUS 
                     Ne dohvataj se sada 
    Do mene, jer se još ne vratih k ocu! 
    Već idi k braći mojoj, kaži im, 
    Da ja se vraćam k ocu svojemu 
    I vašemu, i Bogu svojemu 
    I vašemu. - I dođi! Ja te čekam! 
 Nestaje polako u vrtu. 
 Sunce se već prolilo nad cijelim vrtom, jasno i puno rose. Veliki, žarki traci padaju između stabalja na zemlju. - Kako Isus iščezava odostrag, tako se Marija Magdalena diže i gleda za njim hvatajući se za kamen grobne spilje. 
 MARIJA JAKOVLJEVA 
 dotrči s desna; naglo, preplašeno: 
 Stražari, što su spilju čuvali 
    Razglasiše po čitavome gradu, 
    Da grob je prazan... 
 SALOME 
 dolazi za njom: 
                          Kažu da se jutros 
    Još prije zore zemlja silno stresla, 
    I da je bila svjetlost kao sunce, 
    I morali su otud pobjeći... 
 MARIJA JAKOVLJEVA 
 Pred kapijom smo gradskom srele mnoštvo, 
    Što amo ide. - Već su ovdje. Slušaj! 
 SALOME 
 gleda začuđeno Mariju Magdalenu: 
 Ti ne čuješ nas? - 
 MARIJA MAGDALENA 
 prenula se iz svojeg snatrenja; mirno, jednostavno: 
                          Vidjeh Gospoda! 
 MARIJA JAKOVLJEVA 
 pogleda je, kanda ne vjeruje: 
 Ti?! 
 MARIJA MAGDALENA 
 dolazeći naprijed: 
           Vidjeh ga ko tebe! 
 SALOME 
                                         Gospode! 
    Izgubila je pamet! 
 MARIJA MAGDALENA 
 došla je do klupe i uhvatila jednom rukom onu koprenu; krene k Salomi: 
                               Vidjeh ga, 
    I spustio se mir u moju grud! - 
    Sve dalje idem i sve više vidim, 
    I domala ću ugledati kraj!... 
 S desna nahrupi veliko jato naroda i napuni vas perivoj. Neki ulaze odmah u spilju, a drugi gledaju naokolo, ne bi li što spazili. 
 PRVA ŽENA 
 Sad vidite, da bješe božji sin, 
    Jer treći dan je ustao od mrtvih! 
 PRVI MUŠKARAC 
 Tko može još i sada sumnjati, 
    Gdje vrata groba sama padoše? 
 DRUGI MUŠKARAC 
 Da, grob je prazan, ali tko bi znao! 
 TREĆI MUŠKARAC 
 I zašto onda umrijeti je moro? 
 PRVA ŽENA 
 I opet sumnja zastire vam pogled! 
 DRUGA ŽENA 
 A sva čudesa smrti njegove? 
 PRVI MUŠKARAC 
 žešće: 
 I gromovi i znaci, što ih nikad 
    Ni oci vaši nisu vidjeli! 
 DRUGI MUŠKARAC 
 On bješe velik muž, al da je smrt 
    Pobijedio - ? - Ja ne znam... 
 TREĆI MUŠKARAC 
                                         Čudno je! 
 SIMON PETAR 
 unišao je među prvima u grobnicu, sada izlazi van i dođe naprijed u onu gužvu: 
 Grob stoji prazan, u njem nema ničeg 
    Van jedan ubrus osobito savit 
    Na jednom mjestu... 
 PRVA ŽENA 
 okrene se k narodu: 
                          Eto, pogledajte! 
    I vidite, tko zbori istinu, 
    Da l' on il ovi, što ga vidješe 
    U slavi i u jadu najvećem 
    Pa ipak srce ostade im prazno! 
 SIMON PETAR 
 Izvršila se riječ njegova! 
 PRVI FARISEJ 
 stupi pred Simona Petra; jakim glasom: 
 Ti ukrao si njega s ovima, 
    Za tragom njegvim štono iđahu! 
 Nastane graja. 
 SIMON PETAR 
 O, lažo! Zar ćeš smjeti još, 
    Da bacaš otrov žuči pogane 
    Na njega?! 
 DRUGI FARISEJ 
                     Gledaj vjernog učenika! 
    A što je bilo one večeri 
    Kod sveštenika, kad si rekao, 
    Da ne znaš ga? 
 SIMON PETAR 
                     Sagriješih, jer slaboća 
    U moju dušu pade, ali tebe 
    Još uvijek smijem zgaziti ko zmiju, 
    Po zemlji štono plazi vrebajući, 
    Iz busije da nekog dočeka! 
 TREĆI FARISEJ 
 Jest, ukrali ste tijelo njegovo, 
    Da možete sad puku kazati, 
    Od mrtvih da je usto Mesija! 
 PRVA ŽENA 
 Farisejima: 
 A zašto su stražari pobjegli 
    Od grobnice u velikome strahu? 
 DRUGA ŽENA 
 Da! Vidješe i oni čudo ovo! 
 PRVI FARISEJ 
 Podmitili ste njih, da lažu s vama! 
 DRUGA ŽENA 
 Ta, sami ste ih amo postavili, 
    Vi, sudije i sveštenici! 
 DRUGI FARISEJ 
                                         Jesmo, 
    Al tko će znati, što je kroz noć bilo? 
 SIMON PETAR 
 Farisejima: 
 O, nije zalud riječ njegova 
    Ko bič na vaše glave padala, 
    Jer vi ste korov zemlje judejske! 
 Metež i buka. 
 MARIJA MAGDALENA 
 stajala je dotle mirno kao blijedi mramor držeći onu koprenu, ali sada se prene, da će govoriti. 
 SALOME 
 spazila je, što namjerava i uhvati je brzo za ruku tiho: 
 Ne kazuj ništa! 
 MARIJA MAGDALENA 
 otisne njezinu ruku: 
                     Idi! 
 Prema narodu: 
                                    Ja ga vidjeh! 
 Nenadani muk. 
 Tuj zborio je sa mnom. Bijaše 
    Ko nekoć, samo svjetliji i ljepši! 
    I rekao je, neka svima kažem, 
    Da ide k ocu! 
 PRVI FARISEJ 
 u surovom smijehu: 
                               Eto! Mesija 
    Ukazao se bludnici! 
 Simonu Petru: 
                                         Što veliš? 
    Da l' i ti možda u to vjeruješ? 
 SIMON PETAR 
 ne odgovara. 
 PRVI FARISEJ 
 Gle! Šutiš! 
 MARIJA MAGDALENA 
 Zahvatila je dalekim pogledom ono mnoštvo, što je gleda i šuti, a neki se i smiješe: 
                     Zašto? - 
 Slomljenim glasom: 
                                    Oni ne vjeruju!... 
 IVAN 
 izađe pred nju: 
 Ja vjerujem ti! 
 DRUGI FARISEJ 
 porugljivo: 
                     Samo jedan? 
 TREĆI FARISEJ 
                                         Ajte 
    I drugi, što ste ovdje vikali, 
    Ta, bludnica za njega sad svjedoči! 
 MARIJA MAGDALENA 
 gleda ukočeno Ivana: 
 Ti!... Samo ti!... Da. Sad mi valja poći... 
 IVAN 
 A kuda? 
 MARIJA MAGDALENA 
 laganim smiješkom u očima, koje već vide nešta neodlučeno: 
                Tamo... gore... k zvijezdama! 
 Veliki muk u narodu. 
 IVAN 
 Zar on te zove? 
 MARIJA MAGDALENA 
 ne čuje ga više. Zvuk njezina glasa postaje sve dalji i čudniji gubeći se u harmonijama neizmjernosti: 
                               Evo! Došao je... 
    Moj dragi... ima krunu od zlata, 
    A haljinu ko snijeg... daj mi ruku... 
    I sada ćemo poći tako skupa 
    Širokim poljem, klasjem posutim... 
    Sve dalje... dalje... 
 Polazi prema onim stepenicama u dnu. 
 Narodom proleti laki šum, a onda opet duboki mir. 
 SALOME 
 gledajući za njom: 
                          Eno!... Odlazi... 
    I sad je kraj... i vratiti se neće!... 
 IVAN 
 blijed i nepomičan: 
 Razumjela i spoznala je tajnu! 
   
   
 ZAVJESA PADA 
   
 KONAC EPILOGA 
   
 Rukopis iz god. 1912. 
 
 
 Rječnik 
 ametist  (grč.) - poludragi kamen ljubičaste boje 
 aspida  (grč.) - zmija otrovnica 
 cimbal  (grč.) - žičani glazbeni instrument po kojemu se svira udaranjem batićima 
 Eli! Eli! Lamâ Azâvtani?  (hebr.) - Bože moj! zašto si me ostavio? 
 halkidon  (grč.) - vrsta poludragog kamena, kalcedon, mliječni kamen 
 hrisolit  (grč.) - vrsta dragulja 
 hrisopras  (grč.) - vrsta dragulja 
 jakint  (grč.) - rubin, vrsta dragog kamena 
 jaspis  (grč.) - vrsta dragog kamena crvene boje 
 kedar  (grč.) - cedar, drvo iz porodice četinjača; osobito je na glasu libanonski cedar 
 knjiga raspusna  - pismo za rastavu, koje muž daje ženi od koje se razvodi, kako bi se ona mogla ponovo udati 
 lijer  (grč.) - ljiljan 
 mirha  (ar.) - mirisna smola nekih stabala, smirna, plemenita mast 
 nard  (grč.) - podanak biljke odoljena (valerijana), u starom vijeku cijenjen zbog mirisa; od njega se spravljala nardova mast 
 paoma  - palma 
 pečal  - tuga, nesreća 
 pijest  - pest, šaka 
 portik  (lat.) - trijem 
 poteći  - potrčati 
 rabi  (hebr.) - učitelj 
 sapfir  (hebr.) - safir, dragi kamen plave boje 
 sard  (grč.) - Sard je antički grad u Lidiji, prijestolnica legendarnog bogatog kralja Kreza, oko kojega su se nalazila bogata nalazišta zlata 
 sardoniks  (grč.) - vrsta poludragog kamena tamnocrvene boje 
 sunđer  (tur.) - spužva 
 topaz  (grč.) - poludragi kamen zelene ili žute boje 
 vaj  - jao (uzvik) 
 viril  (lat.) - vrsta dragog kamena 
 vrći  – baciti 
 
 
 Bilješka o autoru 
 Fran Galović 
 (Peteranec, 20. 7. 1887. - Radenković, Srbija, 26. 10. 1914.) 
   
 Hrvatski književnik - pjesnik, novelist i dramski pisac - iz razdoblja moderne, sa samo 27 godina tragično je preminuo na samom početku Prvog svjetskog rata, ali je stvorio obiman književni opus u kojemu posebno iskače antologijska zbirka  Z mojih bregov , uz Krležine  Balade Petrice Kerempuha  vrhunsko ostvarenje suvremene kajkavske lirike. 
   
 Pučku školu polazio je u rodnom mjestu. Godine 1894. odlazi u Zagreb, gdje je 1906. godine maturirao. Zatim upisuje slavistiku i klasičnu filologiju u Zagrebu, ali studij prekida nakon što je zbog sudjelovanja u studentskom štrajku isključen sa Sveučilišta. Godine 1908. nakratko studira u Pragu. Iste godine vraća se u Zagreb gdje nakon završetka studija (1913) radi kao profesor na zagrebačkoj Drugoj realnoj gimnaziji. Kao pričuvni kadet 27. domobranske pješačke pukovnije mobiliziran je u jesen 1914. godine. Sudjelovao je u borbama na srpskom bojištu gdje je i poginuo odmah na početku rata - u 27. godini. Okolnosti pogibije nisu sasvim jasne, pa postoje mišljenja, čak i neke indicije, da se radilo o samoubojstvu, odnosno namjernom izlaganju neprijateljskom metku. 
 Bio je pripadnik pravaškog omladinskog pokreta, te je pokrenuo i uređivao pravaški časopis  Mlada hrvatska  (1908-1909, 1911). Njegovi članci, književne i kazališne kritike bili su razasuti po brojnim časopisima ( Vijenac, Hrvatska pozornica, Književni prilozi, Pobratim, Prosvjeta  i dr.) sve do 1942. godine, kada su objavljeni u  Člancima i kritikama  sabranih djela. 
   
 U spomen 11. listopada 1903  ( Hrvatsko pravo , 1903), prvu objavljenu pjesmu, napisao je povodom otkrivanja spomenika A. Starčeviću, potpisavši se pseudonimom Hrvatski đak. Nekoliko njegovih pjesama ( Zrcalo, Childe Harold  i dr.) uvršteno je u  Hrvatsku mladu liriku  (1914), jednu od najpoznatijih antologija hrvatske poezije. Autor je sonetnog ciklusa  Četiri grada  (1913), u kojemu je zamjetan utjecaj poetike parnasovaca. 
 Vrhuncem Galovićevog pjesništva smatra se njegova dijalektalna poezija, odnosno ciklus  Z mojih bregov,  napisan u dva navrata, 1913. i 1914. godine, uglavnom u očevom vinogradu za vrijeme pjesnikova boravka u rodnom Peterancu. Ciklus je prvi put u cijelosti objavljen u Krležinoj  Književnoj republici  1925. godine. Tvore ga dvadeset i dvije pjesme, od trideset koliko ih je Galović namjeravao napisati, usustavljene prema godišnjim dobima ( Pramalet, Leto, Jesen, Zima ), koje na podravskoj kajkavštini ostihotvoruju ugođaje tjeskobe, prolaznosti i usamljenosti. Galovića se zbog ove zbirke smatra začetnikom i utemeljiteljem suvremenog kajkavskog pjesništva. "Nevelika Galovićeva kajkavska zbirka, čak pjesnički torzo, ugradila se u temelje obnovljene, moderne hrvatske kajkavske lirike kao njezin svjež i snažan početni akord, uz Krležine  Balade  njezino najcjelovitije individualno poglavlje. Kao sastavni dio lirike moderne…uspjela je sintetizirati mnoge odrednice toga pjesništva na jeziku koji se pokazao životnim i funkcionalnim na svim planovima svoje egzistencije" (Joža Skok). 
   
 Autor je uglavnom kraćih proznih djela ( Nesreća, Marica, U sutonu ; 1908) među kojima se svojim izrazitim modernističkim pripovjednim postupcima ističe  Svekar  (1912), te nešto opsežnije  Začarano ogledalo  (1913) i  Ispovijed  (1914). 
   
 Galovićeva dramska djela čine fizički najveći dio njegovog opusa: napisao je čak 17 drama, a još 11 ih nije dovršio. Većina njih objavljena je tek posthumno u  Djelima Frana Galovića  (1942-1944). 
 Za života je objavio dramu  Tamara  (1907), sadržajno blisku baladi sa motivima ljubavi i smrti, nastalu prema istoimenoj poemi M. J. Ljermontova.  Tamara  je "postavljena na čvrstoj motivacijskoj osi subjektove nakane: čežnje za idealnom ljubavi koja se preobražava u tipično secesijsko sjedinjenje Erosa i Thanatosa" (D. Detoni Dujmić). Osim prozne, postoji i druga verzija te drame sastavljena u stihu. 
 Trilogija  Mors Regni (Zvonimir, Stjepan II.  i  Petar Svačić)  bavi se hrvatskom poviješću. 
 Drame  Mati  (1908),  Pred zoru  (1908) i  Pred smrt  (1913) smještene su u ruralnu sredinu.  Pred smrt  je realistička, naturalistička jednočinka, čiji je kraj, međutim, simbolički: u zadnja dva prizora pojavljuje se nadnaravni lik Neznanke, koja znači smrt, ali ne više njenu biološku, nego metafizičku, spiritualnu stranu (Senker). Drama se temelji na kontrastu tragičnosti smrti i banalnosti njezina prihvaćanja. Tu dramu i suvremena kritika i novije interpretacije ističu kao najuspjelije Galovićevo dramsko djelo, te se u njoj prepoznaju postupci moderne i poetika ekspresionizma i Maeterlincka. 
 Tema jednočinke  Valovi  (napisana 1909, tiskana poslije autorove smrti 1916.) je stereotipni ljubavni trokut, uz vrlo uspjeli "salonski dijalog". U radničku, urbanu sredinu smještena je nedovršena drama  Sodoma  (1911), koju karakterizira urbana zagrebačka kajkavština. 
 Simbolistički misterij  Marija Magdalena  (1912) sastavljen je u stihovima. Biblijska grešnica Marija Magdalena prikazana je izrazito erotizirano, pa je ta drama odbijena za prikazivanje zbog mogućih prosvjeda svećenstva. 
 "Kroz Galovićeve je dramske tekstove prohujalo sve ono što se nataložilo u burnim godinama tzv. moderne, odnosno hrvatske varijante srednjoeuropske secesije" (D. Detoni Dujmić), od Ibsena i Strindberga, preko Maeterlincka i Hauptmanna, do Wildea. U tim "dramskim pričama za čitanje" (D. Detoni Dujmić) suprotstavljena je zbiljnost i fantastika, čime ostvaruju prizore u kojima je realistička zamisao predmetom simboličkog i poetskog očuđenja. 
 Dvije njegove jednočinke,  Grijeh  i  Tamara , postavljene su na scenu kada je Galović imao samo 20 godina (rujan 1907), a trilogija  Mors regni  izvedena je u sezoni 1908/9. Nakon autorove smrti, 1916. godine, izvedene su i drame  Pred smrt  i  Mati . 
 Pisao je i kazališne kritike u kojima je iznosio vlastite poetske smjernice, među kojima se ističe težnja za poetizacijom dramskog izraza. 
   
 * * * 
   
 Galovićev simbolistički misterij u tri čina  Marija Magdalena  (1912) sastavljen je u stihovima i posljednje je njegovo dovršeno dramsko djelo. 
 Simbolistički misterij temeljen na biblijskoj priči i napisan u stihovima kroz tri čina prati pripremu Marije Magdalene za prvi susret s Isusom, njezin spas od kamenovanja, Isusovu muku na križu koji u epilogu uskrsuje i ukazuje se Mariji Magdaleni. 
 Erotički prikaz bludnice Marije Magdalene čija slikovita tjelesna raskošnost i neutažena strast dominiraju prvim činom doveo je do zabrane prikazivanja drame. 
   
 
   
 Tekst prema: 
 
 Djela Frana Galovića , prir. Julije Benešić, Hrvatski izdavalačko bibliografski zavod, Zagreb, 1942-43. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Frana Galovića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-193-3 
 © 2013. Bulaja naklada d.o.o. 
 
 