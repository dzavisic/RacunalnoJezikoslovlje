
 
 Bezdan 
 Ulderiko Donadini 
 
 
 Sadržaj 
   
 I PRIZOR 
 II PRIZOR 
 III PRIZOR 
 IV PRIZOR 
   
 Rječnik 
 Bilješka o autoru 
 Impressum 
 
 
 I PRIZOR 
   
 Soba kod Šubića s terasom. Kroz stakla na prozorima već se dani. Sve je zadimljeno kao u magli. Na sredini sobe za jednim stolom sjedi Müler, književnik, ćelavi gospodin s očalima i korektno odjeveni mladić. Za istim stolom drijema pijani profesor. Na stolu je mnoštvo praznih boca, šampanjca, ostaci od jela i šalice. U jednom kutu za malim stolom kartaju se Karlo Petrović, Kapetan i pravnik. I na njihovu stolu su dvije boce vina. Sama sa strane u jednom fotelju sjedi Nina Petrović. Na divanu sjede Šubić i Paula Petrović. Šubić je zario prste u kose i gleda nepomično preda se. Napola je pijan. Nekoji su umorni. Nekoji još uvijek živahno raspravljaju, a oči im se pijano sjaje. 
   
 KOREKTNO ODJEVENI MLADIĆ: - Smilujte se, gospodo! Dosta je već literature! Ibsen, Nietzsche, Nietzsche, Tolstoj, ovaj onaj, ta to je već da čovjek poludi. 
 KNJIŽEVNIK: - Ako vam je krivo, dragi gospodine, a vi začepite uši! Nitko vas ne sili da slušate. 
 PROFESOR: - Molim tiše... 
 KARLO PETROVIĆ: - Pet. 
 KAPETAN: - Sedam. 
 PAULA PETROVIĆ: - Trebao si mu opet dati karte, da prokarta cijelu plaću što ju je danas podigao. 
 ŠUBIĆ: - Molim te, ostavi me s tim dosadnim razgovorima o tvojem mužu. Neka karta! Mene se to ništa ne tiče. 
 PAULA PETROVIĆ: - Ti si danas upravo brutalan. 
 MÜLER  književniku:  - Ja ću vam za vaš list dati koliko god budem mogao. Ovakva što smo mi već odavna trebali. 
 ĆELAVI GOSPODIN S OČALIMA: - Zanimljivo je, gospodo, koliko god imamo mnogo listova, u tom istom razmjeru imamo i analfabeta. 
 KNJIŽEVNIK: - Analfabeti! Analfabeti! A što biste vi htjeli? Da svi skrstimo ruke i ne radimo ništa?! Ja uostalom smatram ovakve opaske neke vrste opasnim jezuitizmom. 
 PAULA PETROVIĆ  prema Šubiću:  - Sve te gledam, gledam i gledam, razmišljam kad ćeš konačno jednom i ti doći k pameti. Bože, bože! Siromak, potucalo, jadna đačka mizerija, dobije oporučeno od jedne stare čangrižljive grofice čitav njezin imetak, jer joj se svidio kao kakav psić ili papagaj. I on se strijelja, jer se negdje po kavanama pripovijeda da je on s tom groficom živio u ljubavnom odnošaju. Pa još i sad, kad je na svu sreću promašio i ostao na životu, gleda preda se, kao da su mu sve lađe potonule. Ludove! Ludove jedan! 
 ŠUBIĆ: - Zaklinjem te, šuti, jer ja danas nisam raspoložen da slušam nekakve razgovore. Sve mi je odurno. Sve! Sve! A ja sam sebi najgnusniji! 
 PRAVNIK: - Dva! 
 KARLO PETROVIĆ: - Čist. 
 KAPETAN: - Vi, gospodine Petroviću, danas očito imate peh. 
 KOREKTNO ODJEVENI MLADIĆ: - Kakav jezuitizam?! Što vam pada na pamet? 
 KNJIŽEVNIK: - Da, da jezuitizam! Sve se crni kod nas od jezuitskih mantija. U crne njihove niti, u niti birokratizma sputan je čitav naš narod. Treba odsjeći tu trulu glavu, ako hoćemo da nam bude zdrav čitav organizam i dati zdrav mozak, kako je zdrava i kičmenica našeg naroda. Mi trebamo opanke u našu književnost. Škornju, onu pravu hrvatsku škornju trebamo da pregazi te kojekakve naše moderne sentimentalizme! 
 KOREKTNO ODJEVENI MLADIĆ: - Oprostite, ali ja to više ne mogu da slušam. To je ipak suviše pijano govoriti o nekakvoj škornji u poeziji. Ja vam za Baudelairove stihove poklanjam sve te vaše poluideje obučene u seljačke kostime. 
 MÜLER: - Ovdje i ja moram da se složim s gospodinom, jer to vaše stajalište ipak je previše ekstremno. 
 ŠUBIĆ  Pauli:  - I molim te, slušaj! Ne dolazi mi više u kuću. Meni se gadi ovaj naš odnošaj. Ja to ne mogu više da podnesem! Ne mogu! 
 PAULA PETROVIĆ: - Drugim riječima: već si me se zasitio. Zato, dakako, moraš da budeš prost. Svi ste vi jednaki! I u braku, i dok ste ljubavnici, traje vaša finoća samo dotle dok nas se ne zasitite, a onda najednom postajete tako bestidno familijarni da se čovjeku upravo gadi pogledati vas. 
 PROFESOR  mrmlja:  - He... he, gospodo! I ja sam tu. 
 KOREKTNO ODJEVENI MLADIĆ: - Tebi smo već davno otpjevali miserere. 
 KARLO PETROVIĆ  ustane:  - E, gospodo, hvala lijepo. 
 PAULA PETROVIĆ  ide prema njemu:  - Dođi ovamo! 
 KARLO PETROVIĆ: - No što je? Što je? 
 PAULA PETROVIĆ: - Gdje su ti novci?! 
 KARLO PETROVIĆ: - Gdje su mi novci?! Gdje su mi novci?! Tu su! U džepu! 
 PAULA PETROVIĆ: - Pokaži ih onda, kad su ti u džepu. 
 KARLO PETROVIĆ: - Ah, šta dosađuješ! Pusti me!  Sjedne k stolu i natače u čašu vina. 
 PRAVNIK I KAPETAN  za vrijeme tog razgovora sjednu k društvu. 
 PAULA PETROVIĆ: - Tako dakle! Govorit ćemo još o tome kod kuće. Neće ti to tako lako proći! Ne nadaj se!  Okrene se i ide prema Šubiću:  Hvala ti! Hvala ti! On je prokartao sve do posljednjeg novčića. Čime ćemo sad živjeti ovaj mjesec, to je moja briga! 
 ŠUBIĆ: - Ostavi me i ti i tvoj muž! 
 KNJIŽEVNIK  korektno odjevenom mladiću:  - Ali što ću ja s vama raspravljati?! Vi ste estetičan, a ja sam etičan. 
 KAPETAN  pregledavajući boce:  - To nekako previše brzo hlapi... A! Evo jedne pune... O! Gospođice Nina!... Kako ste nas vi to ostavili! 
 NINA: - Hvala vam, dragi kapetane, što ste me se sjetili, ali ja se i tu vrlo dobro osjećam. 
 KOREKTNO ODJEVENI MLADIĆ: - Tako sami?... Bez kavalira?... 
 NINA: - Zabavljam se mislima. 
 PRAVNIK  digne se:  - E, gospodo, tako to ne ide. Vrlo veliku pogrešku učinili smo i ja eto želim da je ispravim. Hoću, naime, da nazdravim našem kućedomaćinu Šubiću... 
 SKORO SVI: - Živio... živio... 
 PRAVNIK  nastavlja:  ... - koji nas je primio u svoj divni stan, kad nas je čitava naša kolektivnost bacila na ulicu... 
 KAPETAN: - Dolje kavanari! 
 SKORO SVI: - Dolje!... 
 PRAVNIK: - Ja pozdravljam ono mudro... ono kavalirsko... revolversko zrno, koje nije htjelo da nam iz našeg društva odnese najljepšeg i najduhovitijeg mladića u gradu. 
 KAPETAN: - Tako je! 
 PRAVNIK: - Ja, za revanš našem dragom prijatelju, želim samo jedno, a to je: da, kad se opet ovdje sastanemo i ugledamo, osjetimo, na svim ovim stvarima što nas okružuju, male ručice jedne lijepe kućedomaćice. Živio naš Šubić. 
 SKORO SVI: Živio... živio... - Kucaju se i piju. 
 KOREKTNO ODJEVENI MLADIĆ: - Živjela republika! 
 SKORO SVI: - Živjela! 
 KAPETAN  drma profesora:  - Hej! Profesore! 
 PROFESOR  budi se i zijeva:  - Što se dogodilo?! 
 KAPETAN  pokazuje na pravnika:  - Trebao si da ga čuješ kako je govorio. Prema njemu je i tvoj Ciceron šuška. 
 KARLO PETROVIĆ: - Tako je!  prema profesoru:  Na ove riječi, dragi moj prijatelju, moramo dobro grlašce nakvasiti! 
 PAULA PETROVIĆ: - No! Sad ti još samo to treba da se napiješ. 
 KARLO PETROVIĆ: - Ove nesretne žene, svakako moraju da se pletu... 
 ŠUBIĆ  približivši se Nini:  - Imate pravo što ste se odalečili od svih ovih ljudi, kao da se bojite da vas ne okuže. Uostalom... moguće sam ja u svojoj duši gadniji od svih njih. 
 NINA: - Nisam o tom ni časak sumnjala. 
 ŠUBIĆ: - To su prve riječi što sam ih, čitavu ovu večer, čuo iz vaših usta. Hvala vam! 
 NINA: - Gle! Dršće vam glas. Zar ste vi zbilja i nježni?! To nisam znala! 
 ŠUBIĆ: - Danas je drugi dan što sam se digao sa kreveta. Samo to vam mogu odgovoriti. 
 NINA: - Mora da ste dobro proračunali pucajući u sebe, kad ste ostali na životu. Tu ste lakrdiju mogli i skuplje platiti. 
 KNJIŽEVNIK  ustaje s čašom u ruci:  - Gospođice... Gospođe... i draga moja gospodo! 
 KOREKTNO ODJEVENI MLADIĆ: - Molim vas, ne dajte mu da govori. Taj će nas sve ubiti. 
 PRAVNIK I KAPETAN  koji sjede do književnika, silom ga posjedaju na stolicu:  - Amice, govora više nema! Proglašena je republika. 
 KNJIŽEVNIK  opire im se, ali ga konačno ipak svale na stolicu:  - Ja protestiram! Ja... protestiram!... 
 NINA: - Zašto uopće dolazite k meni?... Sa mnom nećete moći da se tako dobro zabavite kao s mojom majkom. 
 ŠUBIĆ: - Čemu te riječi?! Zar i bez njih dosta ne trpim?! 
 NINA: - Budite, Šubiću, bar jednom iskreni i recite istinu: zar vi zbilja toliko trpite? 
 ŠUBIĆ: - Moje boli ne možete vi ni naslutiti. 
 NINA: - Zar vam mogu onda da pomognem? 
 ŠUBIĆ: - Vi! Vi! Samo vi to možete! Vi i nitko više! Slušajte me! Govorit ću onako iskreno kako se govori s Bogom, što ga nosim u sebi. U meni nema više osim ljubavi spram vas. Moja je duša kao golo suho stablo, na kom je procvjetala samo jedna grančica. To, jedino, ljubav je prema vama. Nina, ne uzimljite mi to posljednje. 
 MÜLER  diže se od stola. Prema književniku:  - S vama ja, dragi moj gospodine, apsolutno neću više da raspravljam. Oprostite! 
 KOREKTNO ODJEVENI MLADIĆ: - Jasno. Taj čovjek pobrkao je sve pojmove. 
 KNJIŽEVNIK: - Molim... molim! Izvolite otići kadgod želite. Ja danas služim Dioniziju... veselom bogu!... 
 MÜLER  ide prema Nini i Šubiću:  - Ah! Taj se već naprosto opio! 
 NINA: - Dođite, dođite, gospodine Müleru. Trebam brzo nekoga da me spasi. Gospodin Šubić izjavljuje mi ljubav. Baš u pravi čas ste se pojavili. Dajte sjednite! Tu! Kraj mene! Da vi niste došli, vjerujte mi da bi zvala u pomoć. 
 MÜLER  sjedne u fotelju kraj nje:  - Hm! Očitovanje ljubavi?! Vrlo rijetko biva da takva šta ne ispadne komično. 
 ŠUBIĆ: - Gospodin će mnogo bolje učiniti ako o ovoj stvari ne bude imao nikakvog mišljenja. 
 MÜLER s  ironijom se naklanja:  - Molim! 
 NINA  Müleru:  - Ne, vi ne znate ništa. Gospodin Šubić doista živi u vrlo tragičnom nimbusu. Stvar s njime postaje sve strašnija i napetija. Njegovu ljubav ne može se više nazvati dramom gdje glavni junak svršava s lakom tjelesnom ozljedom.  Smije se.  Sada se događaj pretvorio u dramu poetičnih opservacija. Moderno! Vrlo moderno! Ajde, da vam pričam najnoviju pjesničku poredbu što sam je večeras čula. To vam je Homer. Pravi Homer! Čujte samo. Gospodin Šubić je suho stablo... i to ne obično... nego neko vrlo čudnovato suho stablo na kom je procvala samo jedna grančica. Ta grančica, to je njegova ljubav prema meni.  Smije se.  Tako, vidite... dok se vi tamo zabavljate, ja moram da slušam pjesničke poredbe. 
 Nekoji iz društva okreću se prema Šubiću i Müleru. 
 PETROVIĆ  također okreće se:  - Oho! Kakav je to cercle? 
 ŠUBIĆ: - Ako je tako, gospođice, vrlo rado prepustit ću gospodinu Müleru da vas on zabavlja. 
 MÜLER: - Dragi gospodine, ta vi iz tako neznatnih događaja stvarate odmah čitavu dramu. 
 NINA  smije se:  - A ja ću vam reći sadržaj te drame: on se nameće, a ona ne zna kako bi se pred njim sakrila. 
 MÜLER  smije se:  - Taj bi sadržaj bio mnogo zgodniji za jednu komediju. 
 ŠUBIĆ: - Gospodine!... 
 NINA  Müleru:  - Ne, ne! Molim vas, ne govorite više s njim. Gospodin Šubić osjetio je da zapinje u svojoj duhovitosti, pa hoće da izazove svađu. Mjesto toga, učinimo radije već jednom kraj tom nesnosnom raspoloženju. Previše je tužno sve ispalo. Pozvat ćemo nekoga da nas malo razveseli.  Okrene se.  Eto, gospodina kapetana. On to najbolje razumije. Zar ne, gospodine kapetane. 
 KAPETAN  ustaje. Pristupi Nini i klanja se s komičnim dostojanstvom:  - Stojim vam sav na dispoziciju, gospođice. 
 NINA: - Dajte pripovijedajte nešto veselo. Gospodin Šubić izjavio mi je malo prije ljubav, i to me je neobično ožalostilo. 
 KAPETAN  Šubiću:  - O, vi nesretniče! Kakve to stvari o vama čujem. Što da sad radim? Ajde! Recite mi! 
 ŠUBIĆ  pokazuje prema društvu:  - Ništa. Da i dalje tamo nastavite svoj razgovor. Ovdje bi i vi mogli pokvariti svoje raspoloženje. 
 PAULA PETROVIĆ: - Šta se, zaboga, opet oni svađaju? 
 ĆELAVI GOSPODIN S OČALIMA: - Mladost! Mladost! 
 KOREKTNO ODJEVENI MLADIĆ: - Danas je uopće neka ukleta noć.  Pokazuje prema književniku.  - Pogledajte samo ovu moju himeru. 
 KNJIŽEVNIK: - Mislite li moguće da ste me uvrijedili? Ta vama je i Voltaire nula! 
 KAPETAN: - Ne! Tako to ne ide. Prije nego li izrečem svoj salamonski sud, ja vas obojicu moram preslušati. 
 MÜLER: - U ovoj stvari, mislim, da ne treba nikakvih sudaca. Sve je tu i previše jasno.  Šubiću.  Ako vam je gospođica jasno kazala da joj se ne namećete, što još onda tražite od nje? Vi biste već jednom morali znati da tu ima i drugih ljudi, koji više i iskrenije osjećaju za gospođicu, a prema kojima ona ne osjeća to isto što i prema vama. 
 ŠUBIĆ: - A taj drugi, koliko mogu da slutim, nije sigurno nitko drugi nego vi. 
 MÜLER: - Da! Moguće baš ja, gospodine! 
 ŠUBIĆ  smije se:  - Vi govorite vrlo uspjele šale. 
 NINA: - Nije vrijedno da ga slušate, dragi Müleru. Uzaludan je posao prepirati se s ljudima koji su malo previše pili. Vi sigurno ni ne znate, ali gospodin Šubić dok je trijezan, on vam je vrlo miroljubiv čovjek. Moglo bi se reći čak i dobrodušan. Vi ćete to, uostalom, i sami vidjeti. Njega samo vino čini herojem. Budite malo uviđavni, pa mu oprostite ovaj njegov večerašnji heroizam. 
 PAULA  Šubiću:  - Ja ne razumijem, koji ti je đavao opet večeras došao! 
 ŠUBIĆ: - Zašto? Ta mi se tako lijepo zabavljamo. 
 PRAVNIK  ustaje:  - Ajde da i ja vidim što se to dogodilo. Ako se treba tući, ja sam za to. 
 ĆELAVI GOSPODIN S OČALIMA  također ustaje se:  - A! A! A! Kod nas to baš uvijek mora da tako svrši. 
 NINA: - Vi ćete večeras, gospodine Šubiću, potrošiti svu svoju hrabrost i ja zbilja ne znam što ćete uraditi ako vam je jednom kasnije u životu ponestane. 
 ŠUBIĆ: - Vi valjda vidite, gospođice, da se ja samo branim. Napadač je bezuvjetno gospodin Müler. Neka samo izvoli nastaviti. Eto, sad imamo i veći auditorij. 
 MÜLER: - Što još, molim vas, želite da vam kažem? Držim da sam se do sada vrlo jasno izrazio. No, ako osim toga želite da još štogod čujete, mogu vam i to reći. Najtragičnije je kod čitave ove stvari da je sve što govorite gospođici Nini vrlo prozračna laž i obična lakrdija. 
 ŠUBIĆ: - Gospodine!... I nitkovi, kao što ste vi, znadu vrlo često da budu duhoviti, ali na tu vašu duhovitost mogu vam reći samo jednu riječ: van! Nosite se smjesta odavle! 
 SKORO SVI  okupe se oko Šubića i Mülera:  - Mir gospodo! Što je to?... Ali!... Ta moramo ih pomiriti! 
 ŠUBIĆ: - Van! 
 NINA  smije se:  - Vi večeras uistinu savršeno komedijate. 
 ŠUBIĆ  smije se:  - Da, gospođice! Vi me jedina shvaćate kako treba. Sve je to samo šala... obična šala... 
 MÜLER: - Vaše riječi nikome ne mogu da imponiraju. Svi, gospodine, dobro znadu tko ste vi, a tko sam ja! 
 ONI ŠTO DRŽE MÜLERA: - Ali? Ta pustite ga!... On ni sam ne zna što govori!... 
 ŠUBIĆ: - Zašto se toliko uzrujavate? Vi odilazite s mučeničkom aureolom oko glave. 
 ONI ŠTO DRŽE MÜLERA: - Ne slušajte ga!... Zar ne vidite da je pijan. 
 MÜLER: - O, ne! Tu više ja ne mogu da ostanem! Klanjam se! Prostota, ali što ćemo. Sluga pokoran!  Odlazi. 
 ŠUBIĆ  Nini:  - Imate pravo, gospođice: večeras sam htio da se učinim herojem, ali na žalost ispao sam vrlo komično. 
 NINA: - Ovakva što moglo se od vas očekivati? Ako ne ovo, onda bar nešto slično. 
 ŠUBIĆ: - Što se toliko suzdržavate!? Čemu toliko obzira prema meni?! Evo! Pljunite na me! Tu! Pred svima!! 
 NINA s  prezirom i bolom okreće glavu na drugu stranu. 
 KOREKTNO ODJEVENI MLADIĆ: - Ta dajte, molim vas, prestanite već jednom! 
 ŠUBIĆ  Nini:  - Što čekate?! Učinite to! Ubijte me!! Uništite me dokraja!!! 
 KOREKTNO ODJEVENI MLADIĆ: - Skandal! Danas to uistinu prvi put vidim, da se nekoga najprije pozove, a onda ga se baci iz stana. Ne znam koliko u tome može da bude tona i evropejštine. 
 PROFESOR: - Est modus in rebus. 
 KOREKTNO ODJEVENI MLADIĆ  ćelavom gospodinu o očalima:  - Ta molim vas, kod nas zbilja ima ljudi koje čovjek ne može da podnese u svom društvu, ali da se tako postupa prema jednom Müleru, koji podupire cijelu našu umjetničku bohemu, ne, toga ne razumijem. 
 ĆELAVI GOSPODIN S OČALIMA: - Pa dakako! Taj čovjek je član naših najelitnijih društava. 
 KNJIŽEVNIK: - Što vi tu, molim vas, imate da govorite?! Müler je posve obični snob. Na jednoj strani zgrče milione, a ovamo igra se mecene sa par kruna. Takvih mi mecena ne trebamo! 
 KOREKTNO ODJEVENI MLADIĆ  književniku:  - Ne znam, možete li priseći da i vi već što od njega niste primili. Međutim dosta je svega toga! Ja se nadam da se tako skoro nećemo vidjeti. Laku noć!  Uzimlje ispod ruke ćelavog gospodina s očalima. 
 PETROVIĆ: - Kuda, kuda? Čekajte malo. I gospodin Šubić će s nama. 
 ĆELAVI GOSPODIN S OČALIMA: - S tim gospodinom neću dalje da idem. 
 KOREKTNO ODJEVENI MLADIĆ: - Niti ja! Apsolutno! 
 ŠUBIĆ  s posmijehom:  - Da, gospodo, mi doista zajedno ne spadamo. 
 KOREKTNO ODJEVENI MLADIĆ  nervozno:  - Idemo! Idemo! 
 ĆELAVI GOSPODIN S OČALIMA: - Da! Da! Idemo!  Odlaze. 
 PETROVIĆ: - Što im opet nije pravo? 
 KNJIŽEVNIK: - Ah! Zar da još tko i o njima vodi računa! Ona nacifrana nula! Taj će meni što govoriti? Dragi gospodine Šubiću, ja vam čestitam. Vi ste mi večeras iz srca govorili. 
 ŠUBIĆ: - Hvala vam! Samo pustite me! Ostavite me! 
 KNJIŽEVNIK: - Sutra vas ja sve ostavljam. Daleki svijet reći će vam koga ste imali u svojoj sredini. Onda ćete me i vi pojmiti... Onda ćete htjeti da vam dođem... ali onda ja... neću htjeti. Zbogom! Zbogom gospodo. Auf die Berge will ich steigen!  Teturajući i mašući šeširom po zraku izlazi. 
 PRAVNIK: - Ovaj, koliko ga je poznam, svaku večer isto pripovijeda. 
 KAPETAN: - Ah! Što me se taj tiče? Meni je sada najveći problem gdje bismo mi još malo mogli piti. 
 PRAVNIK: - Ideja je izvrsna! 
 KAPETAN: - Čekaj!... Našao sam! Situacija je spašena. 
 PRAVNIK: - Dakle, onda idemo! 
 KARLO PETROVIĆ: - Čekajte!... Kuda ste se danas svi tako užurbali?... Idemo skupa. Klanjam se gospodine Šubiću! Nagliti vam se nikad ne valja. Polako!... Tko polako ide, daleko dođe! Poslušajte samo vi mene i nećete se pokajati. Meni se već svašta u životu dogodilo, ali nikad se zato nisam prenaglio. Kad čovjek razmisli prije nego što učini, uvijek bolje prođe. Poslušajte vi mene!... Idemo gospodo!  Idu kapetan, pravnik, Karlo Petrović i profesor. 
 PAULA PETROVIĆ  Nini:  - Ajde!  Odlazi. 
 ŠUBIĆ: - Nina! Jednu riječ!... Vašu posljednju riječ hoću da čujem!... 
 NINA: - Ja vas mrzim!... Mrzim vas!...  Odlazi. 
 ŠUBIĆ  ostaje sam i zaplakavši histerično sruši se na divan. 
 PAULA PETROVIĆ  ulazi polako. Obazire se na sve strane, kao da se boji da je ne bi netko zatekao:  - Pssst! Ti! Čuj me!  Glasnije:  Ta; zaboga, slušaj me već jednom. 
 ŠUBIĆ: - Što je? Što još hoćeš od mene? 
 PAULA: - Što hoću? Novaca mi treba! Ti si kriv da je moj muž izgubio cijelu plaću. Što me gledaš! Daj! Posudi mi nekoliko stotina. 
 ŠUBIĆ: - Novaca hoćeš?!... Uzmi!... Eto, tu je!  Izvadi lisnicu i s gnušenjem baci je kraj sebe na divan. 
 PAULA: - Živjet ću valjda čitav mjesec od mudrosti što sam ih čula u ovom lijepom društvu.  Izvadi iz lisnice nekoliko banknota i spremi ih brzo u svoju torbicu. 
 ŠUBIĆ: - Ne govori mi ni jedne riječi, jer i ja sam dobro vidim sve te imfamije i bljutavštine, ali meni pomoći više nema. 
 PAULA: - Tko može pomoći takvim ludama kao što si ti?! Nauči se jednom podnašati život onakav kakav je. 
 ŠUBIĆ: - Ovakvoga kao što ga sad provodim, ja neću ni ne mogu da podnesem. Ili - ili. 
 PAULA: - Ah što? Taj tvoj ili - ili već se odavna otrcao. 
 ŠUBIĆ: - Varaš se! Varaš se ti i svi koji tako misle. Oko mene kruže gadni tipovi, kao ovi noćas... Ja padam... Ja se blatim, ali vidim dobro svaku nijansu, svaku mrlju i osjećam je teško kao udarac koji donosi smrt. Ali ja to hoću! Ja hoću te vječne muke. Dajem onoj gnusnoj životinji što je nosim u sebi... dajem joj sve više blata! Moguće će jednog dana i nestati. Propast ili uskrsnuće, u koje ja više ne vjerujem... jer ono jedino, što u sebi nosim, ljubav prema tvojoj kćeri, zato više nema nade... Nema! Ona me prezire. Ja sam ništa u njezinim očima. 
 PAULA: - Zato, jer ti je to ona kazala! 
 ŠUBIĆ: - Svi ste mi vi to već kazali, i ti, i tvoj muž i ona... 
 PAULA: - Mogla sam ti dati svoju kćer onda dok si još bio kukavni đak, pa da oboje jednog dana, kraj velike vaše ljubavi, svršite pod tuđim plotom! Ili, zar ne, mogla sam se osloniti na plaću one ništarije, mog muža, koju, kako ti dobro znaš, nije večeras prvi put zakartao! 
 ŠUBIĆ: - O, da mi je ikad dala bar malo nade, mogla je učiniti sve što je htjela. Ali Müler... Müler... to je vama bila partija za Ninu. 
 PAULA: - Müler je večeras izletio kako je i zaslužio, a ja se nadam da smo ga se konačno i mi riješili. 
 ŠUBIĆ: - Tako danas govoriš, ali onda... onda!... Oh! Kako si gadna bila! Prodati si je htjela ti i tvoj muž. Da!... Prodati!  Iskapi jednu čašu. 
 PAULA: - Ah, s tobom se danas više ne može razgovarati. Manje pij, to je sve što ti mogu da kažem. 
 ŠUBIĆ: - Nitko više ne treba da mi govori. Ona mi je već sve rekla. Sve... sve! 
 PAULA: - Svuci se, legni i ne pij više, opet ti kažem, a sutra ćemo dalje govoriti. 
 ŠUBIĆ: - Ne! Ne! Ne treba više ništa. Idi! Ostavi me i ne dolazi mi više jer, ono... što je između nas... to samo blati ono jedino što prema njoj osjećam. To bar neka ostane čisto... 
 PAULA: - To je dakle sve što još za mene osjećaš! 
 ŠUBIĆ: - Da! Sve! Samo idi! Nikoga vas više ja ne trebam... Sam ću tu ostati... I pit ću... da pit ću, sad, i sutra... i uvijek...!  Natače čašu i ispija je nadušak, a onda ponovo natače i ispija. 
 PAULA: - Pij onda. Pij ludove! Zbogom! Adio!... Papa!  Odlazi. 
 ŠUBIĆ  sruši se na stolicu:  - Piti... piti... da... piti... 
 Kroz prozor razlijeva se po njemu žuto mamurno sunčano svjetlo. 
   
 Konac prvog prizora 
 
 
 II PRIZOR 
   
 Soba kod Petrovićevih. 
   
 KARLO PETROVIĆ: - Što ću, o bože, što ću? 
 PAULA PETROVIĆ: - Ništa! Ništa! Ništa! Sad si gotov! Gotov si! 
 PETROVIĆ: - Što hoćeš od mene, ti bezdušna ženo?! 
 PAULA: - Hoću da te se riješim. Hoću da živim! Da živim! 
 PETROVIĆ: - A? Dakle to bi ti htjela? 
 PAULA: - Da! To! To! To! 
 PETROVIĆ: - Prekasno ti je sad. Prekasno! Već si ocvala. Više te nitko neće! 
 PAULA: - Na svaki prst deset! Na svaki prst!... 
 PETROVIĆ: - Pogledaj se malo u zrcalo, pa ćeš sve vidjeti. Još malo pa ti neće pomagati ni boje, ni puder, ni mider! Junona u ruševinama! 
 PAULA: - Mlada sam! Lijepa sam! Zdrava sam! Hiljade ih još mogu naći! Hiljade! 
 PETROVIĆ: - Za jednu noć, a onda zbogom... zbogom milostiva! 
 PAULA: - Hoće! Hoće me! A ti ćeš u zatvor... u zatvor ćeš gospodine. Ovaj put ti više nitko neće pomoći. Pronevjerenih deset tisuća neće ti nitko dati. Živjele karte! Živjele! 
 PETROVIĆ: - Ti, bestidno, jadno stvorenje! 
 PAULA: - Ne! Ne! Neće ti ovaj put pomoći ni Šubić. Misliš li da će ga moguće ganuti ono tvoje glupo pismo što si mu ga poslao. Ha! Ha! Ha! Eto ga! Tu je! Nosi već sa sobom deset tisuća da ti ih dade! 
 PETROVIĆ: - Pa dobro... Hajde! Idi ti k njemu. Neka ih tebi onda dade! Zavedi ga! Očaraj ga svojom silnom ljepotom... 
 PAULA: - Šuti! O njemu mi ne govori! Nisi dostojan ni da ime njegovo spomeneš. 
 PETROVIĆ: - Objesila si se o njega, ali te više neće. Neće te! Zbogom! Svršena je ljubav!... Ha! Ha! Grozi mi se da ću u zatvor! Dobro... dobro... ja idem. A kuda ćeš ti, milostiva? Kuda? 
 PAULA: - A ne, ne, ne! Nećeš ti u zatvor. Ha! Ha! Prerano si se poveselio. Znam da bi tebi, propalico, bilo to posve svejedno, jer ti nemaš više srama, ... ali ti ćeš napraviti ono drugo...  Pokazuje prstom na svoju sljepoočicu...  ono drugo... A ako budeš... kukavica... onda ću se za to ja poskrbiti! 
 Sa hodnika zvoni zvonce. 
 SLUŽAVKA  ulazi:  - Gospodin Šubić želio bi da razgovara s gospodinom. 
 PAULA: - Što! Dakle, došao je! I to skoro ne mogu da vjerujem. 
 PETROVIĆ: - Odlazi odavde! 
 PAULA  smije se:  - Prerano si stao u tu lavsku pozu... Strpi se, još časak.  Odlazi. 
 PETROVIĆ  služavki:  - Zamolite gospodina Šubića da uđe. 
 SLUŽAVKA  odlazi. 
 ŠUBIĆ  ulazi. 
 KARLO PETROVIĆ  poleti mu u susret i pruža mu obje ruke. Kretnje su mu zbunjene:  - Dobar dan, gospodine Šubiću! Lijepo od vas da ste došli. Izvolite sjesti.  Obojica sjednu u fotelje.  Vi ste dakle primili moje pismo?! 
 ŠUBIĆ: - Da! Ja sam primio vaše zagonetno ljubezno pismo. Najednom takvo iznenađenje, što?! 
 PETROVIĆ: - Pa nas dvojica, koliko se ja sjećam, nismo se nikad svađali. Ta oduvijek bili smo dobri prijatelji. 
 ŠUBIĆ: - Ja međutim mislim, da između mene i vaše obitelji, gospodine Petroviću, postoje još samo neki vrlo hladni, rekao bi skoro, diplomatski odnosi. Eto, zašto me je iznenadila onolika osjećajnost u vašem listu. 
 PETROVIĆ  smije se na silu:  - Ja vidim da se vi šalite! Evo, izvolite jednu cigaretu, vi stari nepopravljivče!  Pruža mu dozu. Šubić otklanja.  Ili bi još bolje bilo da popijemo jedan dobar čaj, pa da se malo zgrijemo. Danas je ionako hladan i oblačan dan. Sve se sprema na kišu. Mislim, dakle, da nam malo čaja ne bi škodilo. Neki dan sam od jednog prijatelja dobio na dar bocu izvrsnog francuskog konjaka. Ja znam da vi volite malo gucnuti. Hoću, dakle, da se kod mene osjećate kao kod kuće. 
 ŠUBIĆ: - Ostavite! Hvala vam na tolikoj pažljivosti, ali ja mislim da ovdje i bez čaja vlada tako prekrasno raspoloženje. 
 PETROVIĆ: - Vi ste još uvijek onaj isti nepopravljivi ironičar. Kadgod vas čovjek pogleda, uvijek vam je posmijeh na usnici. Ali čekajte, vi! Čekajte samo. Idu dani i oni će ga malo-pomalo izbrisati s vašeg lica. Sve vam na svijetu mora da doživi promjenu, pa eto vidite, ... i kod nas se u posljednje doba toliko toga promijenilo. 
 ŠUBIĆ: - A? Zar uistinu tako usudne promjene? 
 PETROVIĆ: - Da! Svašta se dogodilo. Ali najprije moram vam reći nešto što me uistinu vrlo veseli. Od one nesretne večeri, kad ste se sukobili sa Mülerom, ne dolazi on više u našu kuću. Ne mogu da vam kažem koliko me to veseli. 
 ŠUBIĆ: - Nemojte! Otkada, zaboga, vi tako govorite? Jer ako je zbilja istina što ste mi kazali, onda je to zbilja i te kako znamenita dramatska promjena. Pogotovo za gospođicu Ninu. Po vašoj kući stali su lepršati crni florovi. 
 PETROVIĆ  smije se:  - Ta kakvi florovi? Ne valjda od tuge za tim čovjekom za koga moja kći nikad nije osjećala ni mrve simpatija. Sačuvaj bože takvih tipova! 
 ŠUBIĆ: - O, ne, to vam ne mogu da vjerujem, jer bar na vas morala je ta promjena vrlo neugodno djelovati. Preda mnom tajite, jer svemu tome krivac sam ja. Ta ipak pomislite samo! Vi ste žrtva jednog mladog ludova, koji vam je raskidao tako skupocjene društvene veze. 
 PETROVIĆ: - U tom se, dragi Šubiću, potpuno varate. Ne znam odakle vam uopće takve misli?! Baš meni je taj čovjek oduvijek bio sumnjiv i da vam pravo kažem, odvratan. 
 ŠUBIĆ: - Vrlo dobro! No unatoč svemu, vi ste tom istom čovjeku htjeli dati svoju kćer, a kad sam ja došao, vi ste mi se cinično rugali. Još i sad kao da vidim onaj studeni ironični posmijeh što je blještao u vašem cvikeru. No! Pokušajte se sjetiti toga, gospodine Petroviću! 
 PETROVIĆ: - Ja vas uistinu ne razumijem. Što je meni bio taj Müler? Ništa. Jedno poznanstvo, kakvih je moja kći mogla još stotine da napravi. Ne! Ne! Vi moguće ni sami ne znate kako se rugate mom jadnom očinskom srcu. 
 ŠUBIĆ: - Očinsko srce! Doduše malo staromodna riječ, ali još uvijek zgodna za ljude, kao što ste vi. Ne! Ne! Ma priznajte! Vi se samo šalite!... Sa mnom, malim dečkom! Najednom ćete mi namignuti, pa ćemo se obojica morati nasmijati. Ta ja već unaprijed znam kako će se sve to svršiti. No!... No dajte!... Čemu toliko oklijevate?! Istina, pikantno je gledati jednog sentimentalnog matematičara; ali ipak, ako ustrajete u toj ulozi, bit će nam doskora obojici dosadno. Uostalom, jadni čovječe, vi ste zbilja blijedi. Ha? Što? Vi se već valjda i sami pomalo sjećate? Čekajte! Ja ću vam prvi pomoći. Matematika je naime sasvim nešto drugo od svega ovoga što ja govorim. Jel' te? Eto, vaga je, primjerice, valjda najidealniji instrument što ga providnost daje u ruke ljudima kao što ste vi? Kako je tu lako snaći se! Na jednu zdjelicu dolaze milijuni, tvornica, gospodin Müler, a na drugu?... Što? Hajde da zbijamo šale. Na drugu ništa, nego moje srce.  Smije se.  Tko, molim vas, da se tu ne nasmije, jer i to srce, i to je tek samo apstrakcija. Ali sad dolazi, a pogotovo za svakog razboritog čovjeka, jedna upravo neshvatljiva poanta. Dogodi se, eto, i bistar čovjek prevari se s vagom u ruci. Ja držim da je to vrlo žalosno, jer ako se i matematičar prevari u svojim računima, spada to bezuvjetno u poglavlje čovječje tragedije. Tako vam je to, vidite, gospodine Petroviću: errare... periculosum est! A pogotovo onda... pogotovo onda ako je čovjek samo i samo matematičar. 
 PETROVIĆ: - Moram priznati, baš lijepo ste me opisali. Čak i više: precijenili ste me upravo... Čovjek koji, kako ste ga vi opisali, nije ništa drugo nego hladan, bistar razum i dobar matematičar, takav čovjek živi, a da mu pri tom ne prave zapreka niti njegova niti tuđa savjest. On ide naprijed, a da mu ljudi i njihove sudbine ne znače više od jedne brojke, koja tek u njegovu računu dobiva svoje značenje. Priznat ću vam: ima... ima takvih ljudi. Oni danas sjede u foteljama, raspolažu s milijardama i po volji dirigiraju sudbinom čitavog čovječanstva. Njima sve služi: štampa, birokracija, kler, umjetnost i poezija. Oni stvaraju stranke, kulturne smjerove, politiku i sve, što god hoćete. I sad razmislite što ste kazali. Po vašim riječima imao bih da jedan od tih budem ja, čovjek, koji već dvadeset i pet godina gnjilim među kancelarijskim spisima; čovjek, koji ni u javnom životu, niti u svojoj porodici nikad sreće nije imao; čovjek, kojega su njegove strasti do kraja uništile.  Kod posljednjih riječi dršće mu glas. 
 ŠUBIĆ: - O, tako opet nisu naivne mogle da budu moje riječi, kako ih vi tumačite. Kad sam rekao da ste matematičar, onda sam sigurno htio da nešto kažem o vašim etičkim vrlinama. A to je valjda i suviše jasno, da svakom matematičaru ne uspijevaju računi. Ali dosta tih pripovijesti. Ajmo radije započeti nešto veselo, pa da se obojica od srca nasmijemo. Ha? Ako se ne varam, vi već nešto spremate. 
 PETROVIĆ: - Gospodine Šubiću! Ja ne mogu više... Sve ću vam reći, a vi onda mislite i radite štogod hoćete. Odlučio sam pred par dana da ozbiljno započnem jedan posao, koji bi mi toliko donio da se bar privremeno izvučem iz materijalnih neprilika u koje sam zapao ove godine. Sjeo sam za ovaj pisaći stol, ali dulje od deset časaka nisam više mogao da tu ostanem. Evo!... Ogledajte se oko sebe! Sve je ovdje otrovano i prokleto. Ove stijene... Ove zavjese... Svaki komad pokućstva... Zrak što ga udišete... i svi mi što ovdje živimo! Razumijete li vi šta to znači? A ovdje vidite, ovdje živim ja već dvadeset godina, kraj žene koja je uništila i mene i moju bračnu sreću... Ali bolje, pustimo to. Ta vi me valjda i bez toga razumijete! 
 ŠUBIĆ: - O, ja vas uvijek izvrsno razumijem, ali kao stari kavalir, morali biste i vi mene jednom da shvatite, a pogotovo u času kad izdaleka - i ako vrlo bojažljivo - natucate o svojoj povrijeđenoj časti i poremećenom bračnom životu. Danas prvi put čujem da vi to osjećate kao neku tragediju, jer kad smo dosad o tom razgovarali, vi ste cijelu tu pripovijest rješavali sa par prilično jeftinih šala, a onda u vašu kuću dolazim tek posljednjih par godina, pa prema tome mislim da nisam baš ja prvi unio disonance u vaš porodični život. 
 PETROVIĆ: - Ah, kako sam daleko od toga da vas zbog ičega okrivljujem. Moju sreću razorila je moja žena već prvih dana našeg braka. Ali što sam mogao da joj učinim?! Da je ostavim, zato mi nije dostajalo snage, a s druge strane, uništavao me je svaki časak života što sam ga kraj nje morao da provedem. Isprva sam se nadao da će je uza me privezati dijete, ali i onda kad se Nina rodila, ostalo je sve kao i prije: ona je živjela za sebe, ja za sebe. Nina je još kao djevojčica znala za sve to. Onu ljubav, što je to dijete za me osjećalo, uništila je moja žena, premda joj nije uspjelo da je predobije za se. Trpio sam sve to, dokle god sam mogao. 
 ŠUBIĆ: - Vaša je pripovijest uistinu vrlo ganutljiva, ali kako da baš danas izbijaju iz vaših riječi sentimentalni tonovi?! Ja upravo ne znam kako da se prema vama ponašam. Ta gdje vam je onaj vaš dosadašnji slavni cinizam? 
 PETROVIĆ: - Takav je cinizam, kod ljudi moje vrste, samo obična maska iza koje se skriva jadno i pregaženo srce. 
 ŠUBIĆ: - Ta maska bila je bar kod vas tako izvrsna, te ne znam ako ju je tko mogao da razluči od prave vaše fizionomije. Uostalom što? Ne podsmjehujete li se vi i sad? Isti ovaj čas, dok mi sve to govorite? 
 PETROVIĆ: - Kad me dokraja saslušate, onda ćete sami moći da prosudite... Eto! Tu, u ovoj kući, bio mi je jednog dana život nemoguć. Nervi mi se već sasvim istrošili i došao je čas kad sam morao da što prije učinim kraj svemu tome. Svoj spas vidio sam u tom, da pobjegnem nekamo i prepustim njih dvije svaku svojoj sudbini. Ali kako da otiđem a da im ništa ne ostavim?! Recite... recite sami, jesam li to mogao da učinim? Je li moje srce moglo da podnese što takva?! I tada, latio sam se najočajnijeg sredstva... Postao sam kartaš. Nisam dobivao... dragi Šubiću?... nisam, nisam, ali samo luda nada da bih konačno ipak jednom mogao dobiti, spasila me je da nisam poludio gledajući što se sve posljednjih par godina oko mene u ovoj kući događalo. 
 ŠUBIĆ: - Koliko vas ja poznajem, držim, da biste vi ostali ovdje igrajući cinika i u onom slučaju da vas je sreća poslužila. Biti bogat i ciničan, to se dvoje izvrsno slaže. 
 PETROVIĆ: - Sami... sami ćete sve vidjeti...! kad sam neki dan u jednom danu prokartao sav novac, što mi ga je posudio moj najbolji prijatelj, vratio sam se ja još istog dana k njemu da ga ponovo molim. Eto! Tako nisko sam pao. I već sam stajao pred njegovim vratima, htio da pozvonim, ali u posljednji čas nestalo mi je snage, ruka mi je klonula, i ja sam htio da jaučem na onim stepenicama od boli, osjećajući u sebi najveće poniženje što ga jedan čovjek može da osjeti. No unatoč svemu tome, ja sam morao doći do novaca i opet igrati... Što se sa mnom poslije toga zbivalo, ja se više ne sjećam, samo znam da sam od uredskog novca, što mi je bio povjeren, uzeo deset tisuća kruna i zakartao ih sve do posljednjeg novčića još iste te noći... Nitko više nema da mi pomogne. Vi! Vi ste još jedini u koga vjerujem. Spasite me! Eto! Na koljenima vas molim!  Padne pred Šubića na koljena, obuhvati njegovu ruku i ljubi mu je. 
 ŠUBIĆ: - Fuj! Fuj! Upravo ste đavolski dosjetljivo sve to udesili. Ustanite. Vi mi se gadite! Ružni ste kao insekt! 
 PETROVIĆ  plačući:  - Meni više nema spasa! Ja sam zauvijek izgubljen ako mi vi ne pomognete. Spasite me! Spasite me! Jedino je što mi preostaje, da se ubijem. Ali to ja ne mogu. Ne mogu! Osramotit ću zauvijek ime svom nesretnom jadnom djetetu.  Ustane. Sav slomljen posrne u naslonjač i pokrije lice rukama. 
 ŠUBIĆ: - Vi ste kukavica!... kukavica! Razumijete li me?! 
 PETROVIĆ: - Tražite od mene sve što hoćete! Sve! Sve! Sve ću učiniti. Samo pomozite! 
 ŠUBIĆ: - Ubijte se! Eto! U tom vam je spas! Što?! Da i dalje živite?! Ta vi ionako plazite, a ne živite.  Jedna nervozna stanka. Šubić pokrije lice rukama. Više za se.  Što ja to činim?... Bože!... Ali što mogu?!... Što? 
 PETROVIĆ: - Istina... istina... istina je sve što vi govorite, ali pomoći ja ne mogu... Ja moram živjeti... Ovakav kakav sam... Od svih vas popljuvan. 
 ŠUBIĆ: - Čemu dalje da trošimo riječi? Vi ste razorili sve što sam imao. Moju ljubav, dušu... dušu moju ste uništili. Eto. I vama je došlo vrijeme. Neka nas sad vihor sve ponese! Sve! Sve!... Kao kakav ukleti kraljević živio sam ja sve ovo posljednje vrijeme. Trnje... trnje... svuda oko mene trnje..., kroz koje može da prođe, a da pri tom ne vrisne... a da pri tom ne vrisne od boli... samo kakva blijeda lijepa kraljevna. Neka me dakle ona spasi... ona! Mene i vas! 
 PETROVIĆ: - Mislite li moguće moju kćer? Recite! Ja vas ne shvaćam! 
 ŠUBIĆ: - Čekajte! Sve će odmah biti jasno. Bolno jasno. Novaca jel' te? Mnogo... mnogo novaca vi trebate! Dobro! Ja ću ih dati, ali zato i ja nešto trebam... Moguće ženu... moguće baš onu koju volim... ženu koja mene prezire! Hoću... Ja hoću da je u tu studenu zamku uhvatim... I ona će biti studena... a ja ću je cjelivati... cjelivati...! Zar vi moguće sumnjate da vam ja ne bih dao?! Recite!! Ja hoću da vas uništim!! 
 PETROVIĆ: - Smilujte se! Ne govorite dalje... ne govorite... To je užasno i pomisliti... pomisliti samo! Zar o mojoj kćeri tako govoriti?! O njoj koja vas voli baš tako ludo kao i vi nju... Mogu li ja uopće da govorim o onome što ona prema vama osjeća. Dođite kad hoćete i ozbiljno sve recite! Evo, ja vam prvi dajem svoj blagoslov! 
 ŠUBIĆ: - Ha! Ha! Vi hoćete da me isprosite... isprosite! Vrijeme za to prošlo je... Pošli smo već nizbrdo! Sad se to više zaustaviti ne može... Nitko... nitko to više ne može... Niti vi, niti ja, ni vaša kći... Već letimo! 
 PETROVIĆ: - Ma ne, ne! Ovaj čas vi ste uzrujani... ali ja otprije već dobro poznajem vaše plemenite osjećaje... 
 ŠUBIĆ: - Moji osjećaji...?! Ha! Ha! Kako su se ti do danas promijenili!? Što da dakle više duljimo?! Otvorimo karte...! Sve ovo vidite... sve ove zanimljive potankosti, htio bih ja da razgovaram s gospođicom Ninom. S njom! Nasamo. To bi za moj ukus bilo mnogo... mnogo pikantnije... 
 PETROVIĆ: - Što to govorite?! Ja tako osjećam koliko vi sami kraj toga trpite, vi nesretni čovječe! 
 ŠUBIĆ: - Da!... Ja trpim... ja!... samo ja!... Otrov je svaka riječ što je kažem, ali taj otrov samo moje srce uništava... Sve znam!... tako užasno jasno znam sve što hoću... Što mi se primičete?! Ha! Ha! Vi valjda nećete da me tješite? Dalje!... Dalje od mene!! Ja ću večeras u svom stanu... očekivati vašu... gospođicu... kćerku! Ja i ona... mi ćemo se bolje sporazumjeti!... A da nam ne bude dosadno... nabavit ću dvije... tri boce... vina... još kakvih malih kolačića... Sve to nije baš tako komplicirano... Ja mislim, da ćete joj znati... isporučiti! 
 PETROVIĆ: - Ne! Ne! Ja to ne mogu! Ne mogu! 
 ŠUBIĆ: - Ha! Ako to ne učinite... onda ću do đavola morati... ja sam da odem... a uistinu bit će mnogo veselije... bude li nas više... Dajte, dakle, da svi jednom kolotečinom odemo!... Zbogom, gospodine Petroviću! Ja strpljivo čekam!... Čitavu današnju večer!  Odlazi. 
 KARLO PETROVIĆ  sruši se zaplakavši na stolicu kod pisaćeg stola. 
 SLUŽAVKA  ulazi kao da ništa ne vidi, ili kao da je već naučena na što takva i prostire stol ni ne osvrćući se na njega. Odlazi. 
 KARLO PETROVIĆ  otvori ladicu, prisloni drhtavom rukom revolver na sljepoočicu ali ruka mu klone. Taj čas pojavi se iza njegovih leđa Paula Petrović. 
 PAULA PETROVIĆ  prezirno smješeći se:  - No!?... Što je?!... 
 PETROVIĆ: - Užas... užas...! On hoće da večeras... U njegov stan... dođe Nina. 
 PAULA: - Pa?... 
 PETROVIĆ: - Ne, ne! Ja to ne mogu podnijeti... Radije ću pustiti da me zatvore. 
 PAULA: - Da te zatvore?! Tako?!...  Bijesno.  A ja ti kažem, da će ona otići ili...  Pokazuje prstom na revolver.  ... Tamo vidiš!... Onda ti još samo to preostaje. 
 PETROVIĆ:  Pokrije lice rukama.  - Ne, ja to ne mogu... ne mogu...! 
 NINA  ulazi. Sjedne k stolu kao da ih obojicu nije ni primijetila. 
 KARLO PETROVIĆ  trgne se u tom času i brzo spremi revolver u ladicu. Nato on i njegova žena bez riječi sjednu za stol. 
 SLUŽAVKA  donaša jelo na stol i odlazi.  NINA  natoči čaja u svoju šalicu i pije.  KARLO PETROVIĆ  Također uzimlje čaja. 
 PAULA  gleda ga i nervozno bubnja po stolu:  - Što? Tebi taj čaj nekako osobito prija? Izvoliš li moguće i malo maslaca na kruhu?! 
 PETROVIĆ: - Zaklinjem te da me pustiš već jednom u miru! 
 PAULA: - Zbilja? Da te na miru pustim? Pa da! Što da više raspravljamo o tom tako neznatnom doživljaju što sam ga morala da doživim poslije dvadeset godina braka. 
 PETROVIĆ: - Što sam počinio... tiče se samo mene! 
 PAULA  bijesno se smiješeći:  - A to, što ću ja morati da odem nekamo za prostu služavku, ili u kakvo zabavište skupa s tvojom kćerkom, to se tebe ne tiče?! 
 NINA: - Zar niste prije imali vremena da sipate te gadne riječi, što vam izlaze iz vaših blatnih duša, nego baš sad kad ste sjeli k stolu?! Bez toga ovdje ne može da prođe ni jedan dan. 
 PAULA: - O! To su samo malenkosti, draga moja! Imat ćeš doskora dosta prilike da se uzrujavaš. Moguće već sutra, ako ne još i danas... Što?! Ti me tako začuđeno gledaš kao da još ništa ne znaš! Ti joj dakle još ništa nisi rekao!... Čekaj; mogu i ja da joj kažem... Tvoj tatica opet je otišao da se spašava iz ove kuće i započinje novi život. Tom zgodom dogodila mu se samo ta neznatna neprilika da je prokartao deset tisuća kruna, što ih je imao u svom uredu. 
 NINA: - Deset tisuća?!... Što govoriš?... Ma ne... ja to ne mogu da vjerujem! 
 PETROVIĆ  lupa šakom po stolu:  - Jesam! Jesam! Prokartao sam ih! Pa što bi ti onda htjela? Što? Daj reci! 
 NINA  prigušeno:  - Što vičete? Zar ne vidite da su prozori otvoreni i da vas sluša cijeli svijet.  Trči k prozorima i zatvara ih. Zatim se uhvati rukama za glavu:  Ma gdje sam ja, u kakvom sam to paklu?! 
 PAULA: - Više ti ne pomaže zatvarati prozore! Doskora će sav svijet gledati kako će preko ulice voditi svezanog velemožnog gospodina! 
 PETROVIĆ: - Neka! Neka slušaju. Neka čuje cijeli svijet kako mi ova životinja ispija krv već dvadeset godina! Što bi htjela? Da ih idem krasti; pa da ih tebi donosim da imaš za svoje ljubavnike! Što više hoćeš od ovog nesretnog čovjeka? 
 PAULA  smiješeći se:  Sam si već, dragane, pogodio što preostaje čovjeku koji dotle dovede svoju porodicu. 
 PETROVIĆ: - Zar sam je ja doveo? Ja? Je li? Meni ti to možeš da kažeš? Ti koja već godine i godine jedeš komad po komad mojeg mesa.  Ide prema njoj i digne ruke.  Gade... bludnice!! 
 PAULA: - Ha! Bi li propalice, ... bi li još htio da me i tučeš?!... Ne! Nećeš toga nikad doživjeti. Ako se, gade, ne ubiješ sam, ja ću te onda ubiti!  Odlazi prema stolu i izvadi revolver.  Ubit ću te! 
 NINA  udara nogama o pod i viče histerično:  - Što hoćeš?!... Zar ti još nije dosta svega toga?!... 
 PETROVIĆ  Nini:  - Što si tu stala pred mene?!... Pusti je!... Evo! Neka me ubije! 
 PAULA  stavi revolver na stol:  Pa dobro!... Ja sam onda svemu kriva. Ja! Nitko više... Hoćeš li, draga moja kćeri, da se i ubijem?! Daj! Reci samo! 
 NINA: - Idite... oboje mi idite ispred očiju, da vas nikad više ne vidim!... Ubijali ste me, uništavali ste me!... Morala sam da trpim što nikad jedan stvor nije morao da trpi... Eto... sad ste me konačno ubili!... Jeste li sretni?... Gledajte me! Gledajte! Uživajte obojica!...  Klone i uhvati se rukom za glavu.  Gdje mi je moje djetinjstvo?  Plače.  U što mi je prošla cijela moja mladost!... 
 PETROVIĆ: - Ako postoji, gore tamo negdje na nebu, kakav bog, on jedini dobro zna koliko sam ja sreće imao u svom životu. 
 PAULA  smije se:  - A ja sam je imala, ništarijo! Sva se rastapam kraj tebe u sreći od prvog časa kad sam te ugledala! 
 PETROVIĆ: - Zašto si pošla za mene?! Da me uništiš! Mene i sebe! 
 PAULA: - Iz ljubavi sam pošla! Iz silne ljubavi što sam je prema tebi osjećala! 
 PETROVIĆ: - Kako si radila, tako si i dočekala. 
 NINA: - Još sutra otići ću iz proklete ove jame, da me nikad više ne vidite! Ništa od vas ne trebam! Samo novac taj vratite! Samo to! 
 PAULA: - "To samo"! A gdje da, molim te, on dobije "to samo"! On, koji je isposuđivao gdje je god mogao! Na sve strane! Čak i tamo je otišao gdje je još jedino bilo bar malo nade, pa mu je i to eto bilo zabadava. Gdje je bio? To i sama lako možeš da pogodiš. 
 NINA: - Što? Pa zar k njemu valjda nije otišao! 
 PAULA: - Da! Zamolio je eto... samoga Šubića. 
 NINA  Petroviću s očajem:  - Zar i to si još mogao da učiniš?! Kao kukavni prosjak da odeš čovjeku koga sam ja pod noge svoje bacila, otjerala ga od sebe... ponizila na najstrahovitiji način! 
 PETROVIĆ: - Od svih ljudi, što ih poznajem, samo na tog poštenog čovjeka mogao sam da se obratim. Dao mi nije ništa... čuo sam od njega toliko strašnih i gorkih riječi, ali osjećam da je on, unatoč svemu, najpošteniji mladić što sam ga ikad u svom životu susreo. 
 PAULA: - Konačno si dakle i ti to morao da priznaš. 
 NINA: - Zar nisi dobro znao sve što sam tom čovjeku učinila?! 
 PETROVIĆ: - Znao sam!... Učinio sam... Eto... ubij me sad slobodno ako hoćeš!... 
 NINA: - Kakav užas!!... Kakav užas!... Što mu je samo morao da odgovori onaj čovjek?!... Reci mi što ti je rekao!  Uhvati Karla Petrovića za prsa i drma ga.  Reci mi! Ja to moram da znam!... Govori... Jer ako mi ne kažeš, ja ću poludjeti! Poludjet ću!! 
 PETROVIĆ: - Ne!... Ja ti to ne mogu da kažem. Ne mogu! 
 NINA: Reci! Čuješ li me!... 
 PAULA: - Šta mu je rekao? Smiješne pripovijesti kakve on obično govori. Rekao mu je da, ako želi što, neka tebe pošalje. Ti, da ga moliš!... Sad eto znaš. 
 NINA: - Ja?!... Ja da k njemu dođem!... Ja?!...  Riječi su joj isprekidane smijehom koji, čini se, kao da će se svaki čas pretvoriti u histeričan plač. Tetura malo, kao da je pijana.  Kako je to dobra ideja!... Izvrsno!... Zbilja izvrsno!... Pa zašto i da ne odem?... On će meni dati deset tisuća kruna, a ja njemu poljubac... jedan poljubac...  Glas joj pri koncu biva sve tiši i tiši. Smijeha nestaje. Napokon sva blijeda kao smrt sruši se u naslonjač i nepomično zuri preda se. 
 PETROVIĆ  padne na koljena pred Ninu i ljubi joj ruke:  - Ne muči se! Ne muči se! Jedino moje dijete! 
 PAULA: - Koga se ljubi, draga moja, toga se najgore ujeda. Drukčije ne treba da to shvatiš. 
 NINA  kroz posmijeh, glasom koji je sav s boli natopljen:  - Da... jer me ljubi, zato me zove... Da, zato... Da! Da! 
 PAULA: - On te ljubi. O tom nikad nisam sumnjala, ali on će ti govoriti moguće posve protivno od onoga što zapravo osjeća, pri čem će više mučiti sebe negoli tebe. 
 NINA: - Da! Shvaćam! Samo doba je već da idem. Kasno je!...  Hoće da ide. 
 KARLO  zaustavljajući je:  - Ne! Ne! Ja to ne mogu da dopustim! 
 NINA: - Ti se sigurno samo šališ. Što se bojiš? On će me dočekati ljepše nego što uopće možeš da pomisliš.  Prema Pauli.  Po svoj prilici u onoj maloj sobici, o kojoj si mi pripovijedala, znaš u onoj, sa sofama, vanjkušićima i dubokim foteljima. 
 PAULA: - Čemu sva ta ironija? Govori što hoćeš, ali preda mnom nikad nećeš sakriti svoje osjećaje. 
 NINA: - Pa da, da ga volim.  Bijesno smiješeći se gleda majku.  Obje ga mi volimo!... 
 PAULA: -  trgne se u tom času i gleda je s mržnjom. 
 NINA: - Ali dosta... dosta... Mora da sam blijeda... Ta ja hoću da mu se svidim. I preobući se moram... Budi, dakle dragi tata, potpuno miran. Još malo i ti ćeš imati deset tisuća kruna, a ja dragoga... Zbogom!  Prema majci:  Do viđenja!  Pođe. 
 PETROVIĆ: - Kuda ćeš! Nina moja! 
 PAULA: - Stani!... Još časak! 
 NINA  stane. Okrene se prema majci:  - Što hoćeš?... 
 PAULA  svladajući jedan osjećaj u sebi:  - Ništa... Idi!...  Nina odlazi. 
 PETROVIĆ  plačući:  - Tko je taj... tko je... koji me toliko kažnjava?!... 
 PAULA: - Što ti je?... Što ti je?... Odakle ti toliko suza, stari licemjerče? Jedinog čovjeka, koga sam ljubila, radi tebe sam morala da izgubim.  Uhvati ga za ruku i trese ga.  Čuješ li me?!... Sotono!... Đavle!! 
   
 Konac drugog prizora 
 
 
 III PRIZOR 
   
 Soba kod Šubića. Izvana se čuje šum kiše. Šubić nervozno šeće po sobi. Ulazi Nina. U času kad je on opazi zaustavi se i gleda prestravljeno, kao da se pred njim pojavila sablast. Nina je obučena sva u crninu. Mrtvački je blijeda. 
   
 NINA: - Tu sam! Došla sam, gospodine Šubiću! Što me tako začuđeno promatrate?  Sjedne u naslonjač. 
 ŠUBIĆ  sjedne njoj nasuprot:  - Časovita slabost i ništa više. Ne mogu odjednom da pomirim u sebi ono što se u meni događa, gledajući vas ovdje u mojoj sobi. Samu. Pogotovo kad sigurno i vi moguće znate sve o čem se radi. 
 NINA: - Sve znam. Na sve sam spremna. Ja sam došla do dobijem od vas deset tisuća kruna, koji su potrebni da se moj otac spasi od tamnice. Vidite dakle da sam u sve dobro upućena, i da vas nisam pohodila samo iz platonskih razloga. 
 ŠUBIĆ: - A uvjeti pod kojima vi to možete dobiti! Jesu li vam i ti poznati? 
 NINA: - Onome tko vas malo pozna, lako je pogoditi vaše uvjete, a da pri tom ne kažete niti jednu riječ. Prvo je, što čovjek mora kod toga pomisliti, da će ti uvjeti biti bestidni kao što ste vi i cijelo vaše biće. 
 ŠUBIĆ: - Vi previše osorno govorite s onim od koga očekujete pomoć. 
 NINA: - Ja vas smatram kukavnim i tako pokvarenim da vi ni u kom slučaju ne biste htjeli propustiti ovu zgodu. Suviše ste truli u sebi da zbog mojih riječi sazori u vama jedna odluka. Sve znam što hoćete! 
 ŠUBIĆ: - Vas ja tražim, svu! Je li vam i to rekao vaš otac? Jeste li se i s tim pomirili, gospođice? 
 NINA: - Da! 
 ŠUBIĆ: - Kako kratak, miran, jasan i odlučan odgovor. Porazno rječit. Vi dakle uistinu na sve pristajete? 
 NINA: - Pristajem! 
 ŠUBIĆ: - Tako brzo. To je ipak previše ludo. Prikratili ste me za čitavu jednu senzaciju. Držao sam da ćete ovamo doći u neizvjesnosti. I ja ću vas pomalo svojim riječima trovati. Svlačiti vas. I vidjeti vaše obraze gdje blijede. I oči kako prestravljeno gledaju. I ruke kako dršću. To sam ja htio! Jer ja hoću umiranje, martirij. Vi, međutim, iznenadili ste me. Svejedno. Sad ćemo zaključati vrata, da ne budemo smetani.  Ustaje i zaključava vra ta. Tako. Evo ključ! A ovo tu da upotpunimo raspoloženje.  Uzima sa jednog stolića bocu šampanjca, dvije čaše, tacu sa kolačićima i stavi na tabouret kraj divana. Natoči čaše.  Dakle tako, ti već sve znaš.  Daje joj čašu napunjenu s vinom.  Pij! Moramo uništiti strah u sebi.  Pije.  Došao je čas kad kidam posljednje.  U njegovu glasu osjeća se žalost. 
 NINA:  prinese čašu ustima i hoće da pije. 
 ŠUBIĆ: - Čekaj! Čemu tako?  Uzimlje joj čašu.  Sjednimo na ovaj divan.  Nina ustaje i oboje sjednu na divan. 
 NINA: - Vi se spremate da krasnoslovite. Zar je i to nužno? Zašto da sve ne bude brzo. Što prije. Ali ja vidim, vama je stalo da što dublje potonete u blato. 
 ŠUBIĆ: - Ja sam nekoć posve drugačije, draga, mislio o našem sastanku;  Njegov glas posve se promijenio. Ironija se u njemu ugasila. Bolan je i isprekidan kao da u tim riječima čupa komade svoje vlastite duše.  Mislio sam, draga, o susretu u jednoj sobi. Konačno. Poslije svega. Spašeni i sjedinjeni bit ćemo blizu. I dah naših duša pomiješat će se u jednom cjelovu. I bit će sve lijepo i tiho kao blagoslov. A sad smo tu. Tu! Tu! I užas je među nama. I mi moramo da potonemo nekamo na dno. U smradu i neki bezdan. O reci mi Nina... reci mi!... da li me ljubiš? Reci: da. Ja to posve sigurno znam... Ja to vidim u tvojim očima. 
 NINA: - Poštedite me, molim vas, s vašim riječima. Što hoćete? Hoćete li da vjerujem u vašu bol? Zašto lažete... Zar vam to nije gadno? 
 ŠUBIĆ: - Nina! 
 NINA: - Ne! Ne! Ja vam ništa ne vjerujem! Niti vama, niti vašoj ljubavi, niti vašim riječima! Fuj, kako je gadna u vas duša. Vi ste najiskvareniji čovjek, kojega sam ikad upoznala. Ne! Ja vas ne ljubim... niti sam vas ikad ljubila...! Ja vas samo prezirem... beskrajno prezirem! 
 ŠUBIĆ: - Ti ne znaš. Jer da znaš ne bi to rekla. A ti ni ne slutiš kakvu mi nepravdu činiš! Ne! Ne! Nije to pakost, ni podlost, ni bol, ni grijeh. To je nešto još gore. Još užasnije. To, što vidiš u mojim očima u koje sad gledaš, ... tu na dnu njihovom... to su razvaline jedne duše, jedne duše koju sam uništio kao što samoubojice uništavaju svoj život, ... jedne mrtve... i za uvijek izgubljene! A moja sreća! To bi bila jedna suza, koju bi mogao da isplačem. 
 NINA: - Ne raznježujte se! Jer već slijedeći čas morat ćete konačno sve opovrći. Za jedan čas vidjet će se da je sve bilo samo laž i podlost. Fali li vam najednom hrabrosti. Pijte!  Toči u čaše.  Evo ja ću prva da ispijem.  Ispija. 
 ŠUBIĆ: - Mi dakle nećemo ništa govoriti. Pit ćemo! U zdravlje moje podlosti!  Pije. 
 NINA: - Čemu tolike riječi? Htio si da dođem. Eto me! Sad sam tu! Ne oklijevaj dakle! Mene vrijeđa da je moj ljubavnik sentimentalan onda... kad ja hoću, da ga ljubim... kad hoću da mu dam cijelu svoju mladost... sve svoje snove... sebe... sve!  Uhvati ga rukama za lice i gleda mu pakosno podrugljivo u oči.  O!... O! Te tužne očice... U njima kao da zbilja ništa nema... jao... baš kao u starmaloga! Ali; no! Razveseli se! Što si žalostan? Zar je to zbilja tako mnogo deset tisuća kruna?! 
 ŠUBIĆ: - O, kako me ubijaš! Ne! Ne! Ja ne vjerujem da ti znaš šta radiš, jer kad bi bar samo malo znala... malo... samo malo... ti to ne bi mogla da učiniš. Čekaj?... čekaj! Sve ću reći. Sve... Sve. Cio život. 
 NINA  plješće rukama:  - Da! Da! Priče! To ja tako volim. Samo neka bude lijepo. A ako ništa nisi doživio... ako je cijeli tvoj život bio gadan, ružan, nezanimljiv, onda laži... Poljepšaj... Ali samo onako kako ti to znaš. Živo, da konačno i ti sam vjeruješ u laž što je pripovijedaš. Ali prije pij malo... Da se inspiriraš... Čekaj, ja ću ti natočiti.  Toči u čaše.  Kad je zima onda se peći lože... i kolačići se griskaju... Onda čovjek samo najednom postaje duša i grli svijet... čovječanstvo... boga...! 
 ŠUBIĆ: - Moja je priča gola, hladna i grozna. Ona je kao strašan san, čije sve muke mora da osjeti onaj koji ga sanja, premda poslije od svega toga ništa nema... Svatko poslije može doći, nasmijati i reći: To je bio tek san... Ništa... Jer boli, to je kad nekoga bičem udaraju: boli, to je kad zubi ujedaju za meso... ali to... to... to su tek tlapnje... fantazija, sni...  Pije...  Bio sam duboko, duboko... Na dnu... Svoje najsvetije sne sam ismijao. Svlačio ih gole i pred ljude ih iznosio. Sarkastičan neki usud zabo je svoje nokte u moj mozak i vukao me je. Tamo... tamo, gdje je sve blato i groza. Milosti ni odakle nije bilo. Niti sam se sam žalio... niti tko drugi... Pa ipak, u onom času kad se svakom, tko me je gledao, činilo da ima pravo, činilo da ima pravo pljunuti na me... i tamo... tamo u društvu pijanih polugolih djevojčura bilo mi je da najednom stanem vriskati... da padnem na koljena kao malo dijete i kriknem ljudima oko sebe: Milost... Ja sam nevin... Nevin sam!... Ali ja sam šutio i stisnutih zubi uz strašan jedan posmijeh tonuo sve dublje i dublje. 
 NINA: - Izvrsno... izvrsno!  Histerično se smije.  Kako si se divno karakterizirao. Onda, kad bi se čovjek tome najmanje nadao, tebi padaju na pamet šale i misliš da si nevin.  Opet se smije.  Ali čekaj, čekaj! Reci mi, o čem si sanjao prije nego što te je spoznala ta đavolska luda željica? 
 ŠUBIĆ: - O čemu sam snivao? O onom čega za me nema. O sreći... sam snivao... o tihoj sreći... o ljubljenoj jednoj ženi, koja bi me mogla jedina da spasi. 
 NINA: - A-a-ah! Tako jednostavno. O tako nečem, o čem svi snivaju! Svi... svi... Zar to nikad nije uvrijedilo bar tvoj ukus? 
 ŠUBIĆ: - Ja sam snivao... ali na dnu svoje duše vidio sam samo propast. Propast onoga koji je predaleko otišao... Spržio se na sjaju jedne jarke vatre i mora da ostane sam... vječno sam i proklet. Kao duh, koji hoda među ljudima osjećao sam se, ali mene nitko vidio nije... niti mi je mogao da pruži svog srca da se na njemu ogrijem. 
 NINA: - Duh... zbilja duh!  Smije se.  To se osjećalo na svakom tvom koraku. Da! Duh! Perfidan! Bez srca. To eto! To! 
 ŠUBIĆ: - A ti Nina... ti!... ti!... ti!... ti si bila moj jedini topli svijetli san. O tebi sam vječno sanjao. 
 NINA: - A konačno... konačno... što je konačno bilo? Zar valjda toj tvojoj turobnoj priči nije svršetak ovo... ovo što i ja sad znam. Ovo... što sam sad kod tebe!... U tvojoj sobi!  Uhvati ga za ramena i trese ga.  Reci... reci...! 
 ŠUBIĆ: - Da, to je morao biti svemu kraj... 
 NINA: - Reci... je li to sve bilo? 
 ŠUBIĆ: - Sve... sve. 
 NINA: - Oh! Onda pijmo... pijmo, dragi moj. Ja sam okrutna, ali moguće ću, kad se opijem, pomisliti kako je u tebe plemenito srce... Još! Još!  Ponovo natače i ispija.  Eto, koliko pijem. Ali, gdje je već ljubav? Moja ljubav? Zašto se već ne javlja? Pst! Nešto se ipak javlja. Dođi ovamo blizu. Ne mogu reći glasno. Šaputat ću.  Zagrli ga objema rukama oko vrata.  Znaš li tu riječ? Jednu jedincatu. U njoj su skriveni svi moji osjećaji prema tebi. Iz duše mi se kida... Huljo!  Odgurne ga od sebe. 
 ŠUBIĆ  stoji nasred sobe. Oči su mu rastvorene kao da se od sna probudio. Onda jedan pakostan, bolan, sotonski podsmijeh stane se širiti po njegovu licu. Oči mu gore. Tišina je u kojoj se čuje samo taj smijeh i nijema borba njihovih duša. Približava se polagano na prstima k stijeni. Njegove oči neprestano nju gledaju. Lice mu je sve iscereno od smijeha. Jednom rukom uhvati za puce električnog svijetla. U tom času nestaje sa njegova lica smijeha i javlja se užas. Ali to je samo začas. Opet se rađa podsmijeh -  U mraku... bit će ljepše...  Utrne električno svjetlo. Kroz mrak razabire se kako ju je digao na ruke, a onda spustio se skupa s njom na divan. Šum kiše čuje se sad sve jače. Raste. Kao da se rasplinula soba. I sav taj užas lebdi vani negdje u kiši nad zemljom. 
   
 Konac trećeg prizora 
 
 
 IV PRIZOR 
   
 Soba kao i u prijašnjem prizoru. Svjetlo je upaljeno. Kroz pukotinu na zavjesama prodire danja svjetlost. 
   
 ŠUBIĆ  sjedi na divanu. Glava mu je klonula na prsa; 
 NINA  sjedi na drugom kraju divana. Kosa joj je raščupana. Haljine su joj na pola raskopčane. Lice je pokrila objema rukama. 
   
 ŠUBIĆ  zarivši prste u kose  - Sve je svršeno... Sve... I ostala je samo smrt i pustoš. Čemu riječi? Sve je tako suvišno. Boli. Uvreda je svaka riječ što se kaže. Jedno ću ti još reći... Vjeruj... istina je! Čemu ovamo laž? Jadna bi i smiješna bila...! Shvaćaš li što znači biti čistog srca, a nositi u sebi otrov podlosti i umirati od njega čitavi život. Ne moći ni plakati, ni smijati se i tražiti svoj spas u mraku gdje nema ništa više. Kiša. Blato. To je posljednje. Ono što te vječno razdire. Zmijski jedan usud, koji ti se ceri u dušu, nešto čega se nikad više osloboditi neću... I ove suze... to kao da nisu moje suze... Čini mi se kao da to plaču za mnom svi oni koji me ljube i za koje sam ja vječno izgubljen.  Raskajan je i kao pomiren u jednoj istinskoj i dubokoj boli. Ali iznenada javlja se na njegovu licu otvoren podsmijeh pomiješan s užasom. U jednom biću kao da se raskidaju i lome dvije strašne sile.  Ne! Ne! I ove suze su laž... Ništa više u meni nema. Ništa mi ne vjeruj... ni jedne jedincate riječi, ali pomozi, smiluj se, oprosti...! 
 NINA  kod posljednjih njegovih riječi diže oči i gleda ga kao da ne shvaća ništa od svega. A onda najednom obuhvati njegovu glavu i cjeliva je radosno kao u groznici. Nešto djetinjskoga je u njezinim kretnjama.  - Ivo... Ivo... moj! 
 ŠUBIĆ  obuhvativši je i ljubeći je:  - Tu... tu!... Da... da! Tako... tako! Nina. Lijepo je, tako je lijepo.  Riječi mu se kidaju u plač. On je privija sve jače uza se. Sve se gubi u jednom dugom cjelovu. Kao da je svjetlost donesena. I sablasti iščeznule su.  Čekaj, čekaj! Pit ćemo još malo. Žedan sam. Žedan sam duše. Hoću je! Što više! I da je opet ove noći izgubim! Da je nestane!  Natače u čaše. Oboje piju.  Kiša pada, a tu je tako lijepo. Osjećaš li kako mirišu ruže na prozoru?! Što? Je li zbilja sve tako? Oprostila si mi, i tu si kod mene. Tako blizu.  Pauza. Radosti s njegova lica malo-pomalo nestaje. Nešto, što je sad još nejasno kao magla, približava mu se. Sve više i više. Korak po korak. Kao sablast. 
 NINA  ljubi ga i gladi po kosi:  - Zašto si odjednom opet tako žalostan? Što ti je? Sve mi reci. Ništa mi nemoj prešutjeti. 
 ŠUBIĆ  Lice mu je iznakazila jedna unutrašnja bol, ali on je skriva u jedan djetinji prestravljeni podsmijeh:  - Ništa nije. Tako... mala glavobolja... Čekaj, malo ću ustati.  Otkida se iz njezina zagrljaja i ustaje sa divana.  Ti lezi. Umorna si. Zar ne? O! Boli nas nikad neće ostaviti. Ali zar nije i to tako mnogo, ako doživimo jedan jedini čas, o kom smo vječno sanjali?! I onda, je li, ako će poslije toga i opet biti sve ružno kako je i prije bilo. 
 NINA: - I meni je dosad bilo kao da sam opkoljena užasima. Kao da neprestano kraj mene stoji netko nevidljiv i zlobno mi se smije. A sad je svega nestalo. I samo ti... Ivo... samo ti si tu. 
 ŠUBIĆ: - Spavaj!... Nina... Spavaj! Ne misli ni na šta...  Polako na prstima približava se k stolu. Lice mu je umorno i tužno. Gleda dugo Ninu, a onda izvadi iz džepa jedan prašak, uspe ga u čašu i prinese je k ustima. 
 NINA  okrene se u tom času, poleti k njemu, zagrli ga i grčevito uhvati za ruku u kojoj se nalazi čaša . - Ne! Ne! Ne!  Otme mu čašu i stavi je na stol. 
 ŠUBIĆ  otimlje se njezinu zagrljaju:  - Pusti me, Nina! Pusti me! Meni još samo to preostaje. Samo to! Ja nemam duše da ikoga više ljubim. Ja sam mrtav! Mrtav zauvijek!... 
 NINA  sve jače privija se uz njega.  Ne! Ne! Ti moraš da živiš. Zbog mene. Zbog ljubavi moje, koju sad tek pravo osjećam. 
 ŠUBIĆ: - Umrimo onda zajedno. Jer mene je strah sutrašnjeg dana. Sutra će sve ovo što je lijepo biti ružno! Bit će! Jer takav je život. Opet će se otvoriti ponor između nas. Da! Da! Baš tako će biti! Dan će svanuti! I bit će sve mutno i blatno i gadno. A sad je lijepo. Tako je lijepo! 
 NINA: - Mi ćemo se stisnuti jedno uz drugo i čekat ćemo sunce. I opet će bit lijepo kao što je sad. 
 ŠUBIĆ  pristupi prozoru i razmaknuvši zavjese, otvori ga.  - Čuješ li kako pada. U ovoj kiši nestaje moje duše. Umire, Nina, umire. A čemu da ja živim! 
 NINA: - Svi ljudi nose bol u svojoj duši, pa ipak žive. Ja sam tako često o tome razmišljala gledajući ljude, kojima je život isto takav pakao kao i nama. "Zašto oni žive"? pitala sam se gledajući njihove patnje i najednom mi se to, što oni žive i što hoće da žive, učinilo tako veliko. Učinilo mi se kao neko pobožno čekanje jednog božanstva. Čekajmo i mi Ivo! A sunce će doći. 
 ŠUBIĆ: - Sve to, što mi sad govoriš, sve sam ja to već odavna osjetio i proživio... Pošao sam jednog dana kao i ti, sa svim tim svetinjama u svojoj duši, dok ih život nije sve prvom zgodom brutalno pregazio. S tim... s istim tim, o kojima mi sad govoriš. Prekasno je za sve...! Prekasno je...!  (Sruši se na divan, a posljednje njegove riječi pretvaraju se u dugi histerični krik). 
 NINA: - Pa zar više ništa nema? 
 ŠUBIĆ: - Ima samo još jedan žalosni sotona, koji se smije. U užasu dana njega nestaje. Samo kad oči oslijepe, kad svuda vlada pustoš i živci zamiru u posljednjem ludilu... onda, dolazi svake noći, on!... Crni kraljević! I smije se! Tiho!... Kao violina. Tamo vidiš... kraj etagere, stane. Podboči svoju blijedu lijepu glavu na ruku. Gleda me. I tako žalosno... žalosno se smije. A ja ne mogu da podnesem... ne mogu da podnesem taj njegov podsmijeh i onda pijem... pijem... i padam pred njim na koljena. I valjam se... Ali on ne prestaje da se smije. Sve tiše i sve žalosnije. A kad je već dan, onda ga nestane. Ja ostanem sam. I smijem se... smijem se...  Tužno smije se. 
 NINA: - Mi ćemo ga čekati!... Zar ne? Svake noći. U mraku. Samo jednu malu svjetiljčicu zapalit ćemo... i dolijetat će crni leptiri... veliki, lijepi, crni leptiri... 
 ŠUBIĆ  u zanosu:  - Nina... za to se ne boj...! Toga će biti svake večeri...! Puno... puno! Čekaj! Mi ćemo odmah piti! I umirat ćemo oboje. Zajedno... tiho i... polako...  Natače čaše i kuca se s njom. Čaša se čaše takne.  Kako je tužno zveknulo...! Kao podsmijeh njegov... Pst! Ja slutim... on će opet doći.  Odilazi polako na prstima k prozoru i spušta zavjese. 
 NINA  odlazi i raskrili obje ruke na vratima:  - I nikoga unutra nećemo pustiti... Bit ćemo sami... Posve sami...  Poleti i padne mu u zagrljaj. 
 ŠUBIĆ: - Da!... Sve mora biti tiho... tiho... tiho... tiho... jer to je tako opasno...  Obuhvati je i pleše s njom, isprva polako, a onda sve brže i brže, jedan ludi, sablasni ples. 
 
 
 Rječnik 
 amice  (lat.) - prijatelju 
 Auf die Berge will ich steigen  (njem.) - Želim se uspeti na planine 
 cercle  (franc.) - serkl, krug, kružok, društvo 
 Dioniz  - starogrčki bog vina i veselja (također i Bakho) 
 dispozicija  (lat.) - raspolaganje, spremnost na uslugu 
 divan  (tur.) - vrsta sofe bez naslona 
 errare... pericolosum est  (lat.) - griješiti je opasno (parafraza poznate poslovice  errare humanum est  - griješiti je ljudski) 
 est modus in rebus  (lat) - sve ima svoju mjeru (Horacije) 
 etagera  (franc.) - polica, stalak s policama 
 flor  (nizoz.) - crna traka na rukavu u znak žalosti za pokojnikom 
 himera  (grč.) - u grčkoj mitologiji pustinjska neman, naprijed lav, u sredini koza, straga zmaj, koja riga vatru; prenes: neostvariva zamisao, fantazija; tlapnja, priviđenje 
 imfamija  (lat.) - gadost 
 Junona  - glavna rimska boginja, sestra i žena Jupiterova; prenes: bujna, stasita ljepotica (tako je prikazuju u umjetnosti) 
 martirij  (grč.) - mučeništvo, patnja, stradanje za vjeru 
 mider  (njem.) - steznik, korzet 
 miserere  (lat.) - "smiluj se", početak pokajničkog psalma 
 nimbus  (lat.) - vrsta kišnog oblaka; prenes: nedostižnost, nepristupačnost 
 škornja  - čizma 
 tabouret  (franc.) - niski stolac bez naslona 
 vanjkušić  (mađ.-njem.) - jastučić 
 Voltaire  (pravo ime François Marie Arouet, 1694-1778) - francuski pisac, povjesničar i filozof prosvjetiteljstva, isticao se svojim slobodoumljem i suprotstavljanjem službenoj religiji 
 
 
 Bilješka o autoru 
 Ulderiko Donadini 
 (Plaški, 8. IV. 1894. - Zagreb, 10. V. 1923.) 
   
 Njegova se obitelj oko 1750. doselila iz Italije. To je materijalno propala i rastrojena nekad bogata obitelj, koju je ocrtao u nekim svojim djelima. U Zagrebu je završio gimnaziju te od 1912. do 1913. godine polazio Gospodarsko-šumarsku akademiju. Godine 1918. godine apsolvirao je studij biologije i kemije na Prirodoslovnom fakultetu. Mobiliziran je 1914. godine, ali je 1915. godine zbog navodno hinjene duševne bolesti otpušten iz vojske. Kratko vrijeme (1918-1920) službovao je kao predavač na učiteljskoj školi u Petrinji te kao gimnazijski profesor u Zagrebu i Vinkovcima. Bio je pokretač i urednik ekspresionističkom poetikom nadahnutog časopisa  Kokot  u kojem je tijekom dvije godine (1916 - 1917) uz književna djela objavljivao brojne programatske članke, prikaze i kritike. Polemike su ga dovele u sukob sa mnogo suvremenika, pa tako i s Krležom. Surađivao je s  Novim dobom, Kritikom, Pobratimom  i dr. U neimaštini, neurednom životu i sukobima s okolinom život je završio mlad, duševno rastrojen (šizofrenija) i bolestan od tuberkuloze, samoubojstvom. 
   
 U književnosti se javlja pjesmama objavljenim u  Pobratimu  (1908-1909). Donadinijeve kasnije pjesme, izuzev sedamnaest pjesma objavljenih u  Kolu,  uglavnom su sačuvane u rukopisu. Prvu samostalnu zbirku kraćih proznih djela naslovio je  Lude priče  (1915). Godine 1917. kada objavljuje zbirku raznorodnih eseja  Kamena s ramena  javlja se i kao pisac polemičkih, nerijetko satiričkih tekstova. Njegove novele ( Doktor, Dunja, Đavo gospodina Andrije Petrovića, Jakov Žleb  i dr.) obilježene su alegoričnošću, groteskom, fantastikom i ironijom. Spomenute značajke Donadinijeve proze sadržane su i u njegovom romanesknom opusu koji uključuje romane  Vijavica  (1917),  Kroz šibe  (1921) i  Sablasti  (1917), kojega je u prerađenom obliku i pod naslovom  Bauk  objavio 1922 .  godine. 
 Donadinijeva dramska djela obilježena su propitivanjem realističke matrice naturalističkom, simbolističkom i ekspresionističkom poetikom. Prvu dramu,  Bezdan  (1919, izvedena iste godine), napisao je prema romanu  Vijavica.  Polemičkim tonovima svojih djela priskrbio je sukob s brojnim suvremenicima, pa je, primjerice, povodom  Bezdana  bio optužen za scensku parodiju suvremenika J. Demetrovića. Od optužbi se obranio tekstom  O mom - nemoralu i moralu - gosp. Jurja Demetrovića  (1919). Autor je drama  Gogoljeva smrt  (1921), jednočinke utemeljene na očuđenju granica zbilje, te  Igračka oluje  (1921), u kojoj iznosi svojevrsnu polemiku o kazališnom životu. Donadinijeva nedovršena drame  Strasti  sačuvana je u dvije rukopisne inačice. U njegovoj rukopisnoj ostavštini sačuvana je i tzv.  Bilježnica  ispunjena skicama i razradama književnih djela. 
 Donadini je jedan od prvih predstavnika ekspresionizma u hrvatskoj književnosti (uz A. B. Šimića i Krležu). "Povezuje ideju o romantičnom pobunjenom čovjeku sa slikom - metaforom društveno popljuvanog i izopćenog pojedinca" (Donat). Njegova su djela prožeta skepsom, cinizmom i osjećajem nemoći, ali i programom "pobune protiv neautentičnog čovjeka" i moralne obnove čovječanstva. "I Miroslavu Krleži i Augustu Cesarcu, i Gustavu Krklecu i Škaji Oreškoviću poslužio kao simbol određene duhovne orijentacije i društvene klime, i to uglavnom u ulozi ličnosti koja se možda ponekad i u donkihotovskoj pozi opire beamterskom mentalitetu, kao obrazac ličnosti koja stoji uprkos i nasuprot građanskom društvu i moralu, a da se ipak ne uspijeva osloboditi nekih konvencija." (B. Donat) 
   
 * * * 
   
 Donadinijeva prva drama  Bezdan  (1919, izvedena iste godine) temelji se na njegovom romanu  Vijavica  (1917). U središtu drame je podvojeni pojedinac i njegova psiha, odnosno tamne strane ljudskoga "ja". 
 Tip podvojenog pojedinca utjelovljen je u liku Iva Šubića koji u nemogućnosti da se odupre nevidljivom mehanizmu vlastite nesretne sudbine i utjecajima licemjerne građanske sredine spas traži u ideji neostvarivog ljubavnog odnosa. 
   
 
   
 Tekst prema: 
 
 Ulderiko Donadini:  Novele, romani, drame, kritike i eseji,  prir. Branimir Donat, Znanje, Zagreb, 1968. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel.:  01/4822154 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Ulderika Donadinija su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-170-4 
 © 2013. Bulaja naklada d.o.o. 
 
 
 Osobe 
   
 KARLO PETROVIĆ, činovnik 
 PAULA PETROVIĆ, njegova žena 
 NINA, njihova kći 
 IVO pl. ŠUBIĆ 
 SALAMON MÜLER, ravnatelj jedne tvornice 
 KNJIŽEVNIK 
 ĆELAVI GOSPODIN S OČALIMA 
 KOREKTNO ODJEVENI MLADIĆ 
 PROFESOR 
 KAPETAN 
 PRAVNIK 
 SLUŽAVKA 
 
 