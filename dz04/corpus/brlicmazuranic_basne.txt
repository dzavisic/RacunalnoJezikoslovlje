
 
 Basne 
 Ivana Brlić-Mažuranić 
 
 
 Sadržaj 
   
 PAS I VUK 
 LAV I KRMAČA 
 DVIJE KOZE 
 GAVRAN I LIJA 
 MAJMUN I DELFIN 
 EZOP I ŽABE 
 ŽABE TRAŽE KRALJA 
 KUĆICA, A ODVEĆ GOLEMA 
 DERVIŠ, PTIČICA I SOKO-DOBROTVOR 
   
 Rječnik 
 Bilješka o autorici 
 Impressum 
   
 
 
 PAS I VUK 
   
          Živio u nekom dalekome gradu 
    - Ime toga grada ljudi i ne znadu - 
    Jedan velevrijedni, nješto stari pas. 
             Živio on lijepo, ustrajno i vjerno 
    Lizao gosparu ruku smjerno, 
    Lajao po želji i u pravi čas. 
          Gospar ovo pseto veoma ljubljaše: 
    - Gledaj, kako krasno vjernim repom maše, 
    Hajde da mu dadem dobar zalogaj! - 
             Pas i gospar tako živjeli u sreći, 
    Gospar po gosparski - a moj pas po pseći - 
    Jednome i drugom život bio raj. 
          Jednog vrućeg dana - bilo najme ljeto - 
    Pusti gospar s lanca ovo dobro pseto: 
    - Hajde, šeći malo, traži šumski hlad! - 
             Poslušalo pseto, pošlo da se šeće 
    Premda mu se danas šetati baš ne će, 
    Al on milost prima, bilo makar kad. 
          Tako šećuć stigne u zelenu šumu, 
    Što se iza grada dizala po humu, 
    Pa ga tamo sretne jedan stari vuk. 
             Pas i vuk su braća: bilo kako bilo, 
    Jedan s drugim često razgovara milo, 
    Samo ih zavadi uvijek slučaj puk! 
          - Zdravo, brate vuče! - pa mu šapu pruži, 
    A što mi ga radiš? Kako zdravlje služi? - 
    - Hvala, - vuk će na to, - zdrav sam kano ris. 
    - Zdrav si možda, brate, al si mršav jako, 
    Mora da se hraniš, bolan, svakojako - 
    Pa on digne njušku ponosno u vis. 
          - Nije tako loše, - vuk se izvinjava, 
    Al na rebra viri istina mu prava! 
    Zato pas započme govor lijep i dug: 
    - Nemoj tako, vuče, brini se na vrijeme 
    Kud ćeš preko zime sklonit staro tjeme, 
    Zima loša druga, a glad loši drug. 
          Gledaj samo mene, moje stegno primi, 
    Ja sam tust i gojan ljeti kano zimi, 
    A na meni dlaka kano svila sja. 
             Možeš i ti, brate, tako pretil biti! 
    Ja ću te kod svoga meštra namjestiti, 
    živjeti ćeš divno, ko što živim ja. 
          Posla skoro ništa, samo lajat treba, 
    Pa ti za to nose: mesa, sala, hljeba - 
    A nad glavom uvijek blagotvorni krov! 
             Pa još ljubav meštra, pa još mnoge hvale, 
    Pa još nagradice, velike i male, 
    Zar to nije bolje nego glad i lov? 
          Vuk pokliknu na to: - Hajdmo, brate mili, 
    Hajdmo da se ne bi kako okasnili 
    Ti spomenu meso, koli krasan zvuk! 
             Zbogom, šumo kitna, a vi, srne mile, 
    U koliko dosad ostadoste čile, 
    Sada ste bez brige - ode stari vuk! 
          Oni da će poći - pokasali malo, 
    Al je u to vuku nešto na um palo 
    Gledajući svoga pobratima vrat. 
             - Što je ovo, brate, oko vrata tvoga? 
    Jošte za života ja ne vidjeh toga! 
    Što je ovo? Reci, ako si mi brat! 
          - Ah, to nije ništa, to je kolut samo; 
    Tu se lanac kopča, da ne odem kamo... 
    To ne boli ništa i ne muti san! 
             - Tebe lancem vežu? - vuk razvali ralje, 
    - E, oprosti, pseto, onda ne ću dalje... 
    Jer se vuk ne rodi, da je okovan! 
          Pa okrenu leđa svom nazovi-drugu, 
    I uhvati odmah stazu posve drugu, 
    Stazu gdje ga čeka opet stari jad, 
             Al on strese dlaku i zaurla smjelo: 
    - Vuk slobodu svoju ne daje za jelo! 
    Pseto bira lanac - vuk će birat glad! 
 LAV I KRMAČA 
   
 U prašumi nekoj, sred svakakva življa 
    Našla se jednoć i krmača divlja. 
    Našla tu se svinja, u čem nije bila, 
    Te stala baš zato svog svinjskog rila 
    Svud trage zabadat. - I poče da ruje, 
    Da njuška, da traga, da grdi, da psuje - 
    A praščići njeni, desetak na broju, 
    I rokću i ruju uz majčicu svoju. 
             Tako do lava. 
    Pred spiljom na suncu kralj pustinje spava. 
    A do njega lavić. Te šapicom gipkom 
    Poskakuje vješto za tanašnom šipkom. 
    I krasan je mališ: ko zrnašce jedar, 
    I snažan, i gibak, i žustar, i vedar. 
    Al neka je lijepo od suhoga zlata, 
    Kad krmača hoće i traži inata! 
    Prikuči se lavu i roknu mu drsko: 
    - A nije li vama, gospodine, mrsko, 
    Što morate čuvat tog jedinog sina, 
    Dok deset ih ima valjana živina? 
 U čudu se prene moj lave od sna 
    I pridiže glavu - a što drugo zna? 
    (Jer ako se hoćeš vlastodršcem zvati, 
    tad odgovor možeš i konačni dati!) 
    Pa na noge skoči i uspravi stas, 
    A gorom i dolom zatutnji mu glas: 
 - Iš tragom bez traga, ti njuškalo jadno, 
    Što lavljega nisi ni pogleda vrijedno! 
    Ti sinove krmke na čopore gojiš, 
    I što ih je više, to gordije brojiš. 
    Ja uzgajam sina i ponos mi sav, 
    što jedan je samo, al zato je lav 
 DVIJE KOZE 
   
 Lijepa, tašta gospa, vitoroga koza 
    šetala uz vodu u nedjeljnom ruhu. 
             Što je na njoj svila, 
             Neka bi i bila, 
    Ali što će šešir, 
    A na kozjem uhu? 
    I što postolice laštene obuva, 
    Ako nije možda, da si papak čuva? 
 Onkraj vode pako druga koza šeće, 
    Našoj lijepoj gospi suparnica krvna - 
             Jedna da će amo, 
             Druga hoće tamo, 
    Te u isti časak pošle preko brvna. 
             Brvno usko, bit će zlo! 
 - Kratkovidna gospo, kuda srljate? 
    Red je da ja prijeđem prva, 
             Vi da čekate! 
    - Ja da čekam? Nije nego! 
             Zašto, molim vas? 
    Pa od teškog uzbuđenja 
    Mekeće joj glas. 
    A pod brvnom klokću vali, 
    Gorsko tepče, potok mali, 
    Vrtlogom se vije, 
    Koliko se smije! 
 Nasred brvna sučelice 
    Stoje bijesne protivnice: 
    Sopću grudi, biju papci, 
    Skliznuli šeširi - 
    Ispod svakog iznenada 
    Par rogova viri - 
    Pa od bijesa i od muke 
    Izišle su - - koze puke! 
 - Dođi, kozo, ako smiješ! 
    - Eto, kozo, nikad bolje!... 
    Dvaput nogom, dvaput rogom, 
    Pa se svale obje dolje! 
 Ruka pravde u toj stvari 
    Bješe potok, a pod brvnom: 
    Te odnese obje gospe 
    Zajedno sa parbom krvnom. 
 GAVRAN I LIJA 
   
 Čujte, oj čujte, svi narodi svijeta, 
    Priču što slijedi - 
    Pričica mudra: na Istok i Zapad 
    Jednako vrijedi. 
 Crni gavran ugrabivši 
    Negdje komad bijela sira, 
    Sjede s njime na vrh hrasta 
    I odtepe stručak žira; 
    Pade žir na tetu liju. 
    Gladna lija oči diže, 
    Pa kad vidje sir i pticu, 
    Nasmija se, njušku liže: 
    - Oj, visoko stojiš, sire, 
    A u kljunu zlobne ptice. 
    Ali tako bila lija, 
    Preda me ćeš pasti nice! 
             Pa zaliže žute uši, 
             Da se dlaka ne kostruši, 
             I prozbori slatku riječ: 
    - Divni stvore, kralju sviju ptica, 
    Otkuda te gordi nosi lijet? 
    Kano zvijezda treptiš na tom dubu, 
    I zadivljen stoji šumski svijet! 
 Perje tvoje cakli se i blista, 
    Lijepost tvoja otima mi vid! 
    Jadne mene, što u riđoj dlaci 
    Zborim s tobom, pa me hvata stid! 
    Ali ja sam ludo šumsko zvijere, 
    A ti, eto, žarkog sunca drug, 
    Pa ti molbu zvjeradi donosim: 
    Daj usreći ovaj tužni lug, 
    Te sa ovog mjesta uzvišena 
    Svojom pjesmom razveseli nas! 
    Kad ti perje tako divno trepti, 
    Koli sladak biti će tvoj glas! 
          Čvrsto drži gavran crni 
             Bijeli sir u moćnom kljunu - - 
             Ali na te mile riječi 
             Oholo se sav nadunu. 
             Ode pamet crnoj ptici: 
    Kljun razvali, graktat stane, 
    A moj sirac, kako treba, 
    Baš u šape liji pane. 
    Grakće gavran na široko, 
    Hoće grlo da pokaže, 
    A pod hrastom tetka lija 
    Smije se i prenemaže: 
 - Da si zdravo, ludi ptiću! 
    Meni sir, a nauk tebi. 
    Znaj: da nema ludih ptica, 
    Laskavaca bilo ne bi. 
 MAJMUN I DELFIN 
   
 - - - I minu oluja... 
    Pod sunašcem opet Helespont [1]  titra, 
    A lahor se širi ko mrežica hitra 
    Po valu, što bliješti ko mantija plava. 
    No dolje, dno mora - ah, borac na odru! - 
    Brod je već lego i zanavijek spava. 
 Al majmun je spasen! 
    On bjaše, dakako, na tirenskom [2]  brodu, 
    Da zabavlja grčku i rimsku gospodu. 
    A gle, što se zbilo: progutali vali 
    I gojnoga Rufa i umnoga Flava [3]  - 
    A spasen je samo taj bezočnik mali! 
    (Iz ovoga - pazi - već nauka slijedi: 
    Da najbolje pliva, tko najmanje vrijedi.) 
    Sred lomljave dakle, sred vriske i vaja 
    Ponajbolju dasku naš majmun uhvati, 
    A slijepa Fortuna [4]  i dalje ga prati, 
    Te izvježban delfin sa egejskog kraja 
    Dopliva k njemu: 
    - Izvolite sjesti, jer dužnost je moja, 
    Kad nastrada ovdje jedinica koja 
    Da posadi budem na ruku u svemu. 
    A majmun, ko majmun, ni kape da skine, 
    Već odmah na leđa delfinu se vine 
    I bahato reče: - Sad veslaj što bolje, 
    Jer nisam ni dobre ni široke volje. 
    Vlada mi smeta! 
    Moj delfin se lecne: 
    - To pretor je valjda - e, tako mi vjere, 
    Baš malen je čovjek, a veliko zvijere! 
    Te skromno upita: - A kuda da plovim? 
    A majmun bi htio da odgovor dade, 
    Al ništa o ničem budala ne znade. - 
    Tek čuo je negdje da ima Atena. 
    - Što pitaš? Kud misliš sa pitanjem ovim? 
    Ta vozi što brže u bijelu Atenu, 
    Da zagrlim djecu i utješim ženu! 
    A delfin za plovke - sve odskače pjena. 
    Putem naš majmun ćakula o svemu: 
    I priča, i baja, i svačim se hvali, 
    I gdje je sve bio, i kud su ga zvali, 
    I koga sve pozna i s kim je u rodu - - 
    A delfin, koj davno spašava gospodu, 
    Već poče tihano da dvoji o njemu. 
    - Tako mi Baka [5] , 
    Ne vrijedi mu svaka! 
    Al nosi ga dalje, te samo ih dijeli 
    Nekoliko milja 
    Od njihova cilja, 
    I već se Pireus na obali bijeli - 
    (Pireus atenska bo luka je slavna). 
    Sad upita delfin svog neslanog gosta: 
    - Je l' nama Pireus već poznat odavna? 
    - Ta kako da nije! 
    On dolazi dnevno da bradu mi brije! 
 - E, sada je dosta, 
    I čaša je puna, 
    Ti nisi patricij, već majmun i bluna! - 
    I baci svog gosta na pučinu plavu. 
    Onome koj' te na leđima nosi, 
    Teško ćeš sakrit tko si i što si. 
 EZOP I ŽABE 
   
 Likuje narod, ničice pada, 
    Osipa cvijećem ulice grada, 
    Vjenčanje slavi strašni tiran. 
    Ognjišta bukte, tepsije cvrče, 
    S vinom i ledom robovi trče. 
    Oj divan! Oj krasan! Oj slastan dan! 
 Samo neki Ezop [6] , kako treba, ružan 
    Stajao je tiho i sasvim po strani - 
    Jer, pamtite: Ezop nikom nije nužan 
    Kad se slavljem slave urnebesni dani. 
 Stoji dakle mudrac, vrevu puka gleda, 
    Oslonjen o neki, valjda dorski stup. 
    A na dušu mu se neka sumnja slegla: 
    - Nije l' možda ipak ovaj narod glup? 
    (Avaj slutnjo! Zla te kob zanese 
    Baš u glavu tihoga mudraca. 
    Kratak vijek ti prorokujem ja! 
    Luđak sumnje ne zna da otrese, 
    Mudrac s njome obračunat zna.) 
 Ezop dakle, vele klasičan u svemu, 
    Na tu svoju miso škakljivu i novu 
    Drevnu putnu vreću oko pleći baca, 
    Pa da riješi čudnu zagonetku ovu, 
    Put Kampanje [7]  rimske zamišljen koraca. 
 U Kampanji Rima, pomislite samo, 
    Krekeću bez stida žabe ko i naše, 
    Upravo ko u nas brojem su bez broja, 
    Upravo se tako vrlo lako plaše. 
    Al na svoju pustu nesreću ili sreću 
    Nikuda iz svoje kaljuže ne kreću. 
    Nad Kampanjom suša. Žabe slabo poju, 
    Jedva možeš čuti tu i tamo koju. 
 - Zdravo! - mudrac veli - zdravo žabe drage! 
    Što ste nevesele? Valjda nema vlage? 
    - Tako je, ah tako! - tužno žabe kvaču - 
    Sunce, kako vidiš, ispija nam vodu! 
    Blato je sve gušće, naši starci plaču, 
    Prorokuju propast cijelom žabljem rodu! 
 - Jadnice vi moje - dobri mudrac veli - 
    Vam treba nešto da vas razveseli. 
    Ne bi li - naprimjer - to veselje bilo, 
    Da si nađe mladu naše Sunce milo? 
    Pa da bude pira, slavlja i igara, 
    Pa da žabe plešu preko suhih bara? 
 - Kakovo vjenčanje! - pođipale žabe, - 
    Ti se mudrac kažeš, al si glave slabe! 
    Gle, kolike vode jednom Suncu treba, 
    A da stane šetat s djecom preko neba, 
    Pa da bude u njeg sedam Sunčevića, 
    Tko bi živ nasmago tolikoga pića!? 
 Nauk su još žabe pridodale na to, 
    Pače neki žabac kleso ga u blato: 
    - Ne treba nam slavlja, bubnjeva ni pira, 
    Vode nama treba! - Kišice i mira! 
 ŽABE TRAŽE KRALJA 
   
 Bilo to u davno doba, 
    Dok su žabe divlje bile, 
    Niti su što lijepa znale 
    Niti se uputit dale. 
    Nebrijane, 
    Neoprane, 
    Kreketale, lokvu pile. 
 Ipak jednoć među njima 
    Napredak se desi mali: 
    Plemenski se osjećaji 
    Među žabam budit stali: 
    - Ja sam žaba! Samo žaba! 
    - Jedna drugu uvjerava. 
    - To sam i ja! - druga viče, 
    Sve ih ponos provejava. 
 Nakon takvih žabljih razgovora 
    Sviće uvijek bilo kakva zora. 
    Jedna tusta žaba to je dobro znala, 
    Pa je jednog jutra strašno kričat stala: 
    - Sve je spremno, dragi Bože, 
    Država započet može! 
    Samo jedno još nam treba, 
    Da nam pane kralj sa neba! 
    - Samo kralja! - viču svi - 
    Drugo ćemo stvorit mi! 
 Poslušao dobri Bog 
    Molbu žabljeg puka svog. 
    Prije no se itko nada, 
    Pade s neba - klada. 
 Buče žabe, rogobore: 
    - Silna radost! 
    Silnoga li u nas kralja - 
    Šuma ječi, polja ore 
    Od bezbrojnih žabljih ralja. 
 Polagano, nasred bare, 
    Klada pliva, 
    Oko nje se narod žablji 
    Natiskiva. 
 Složno viču, složno buče. 
    Ali za se žuri svaka, 
    Da bi kralju došla bliže, 
    Pliva u sva četir' kraka. 
 Trajalo to vrijeme neko. 
 Al najednoć - neki žabac drski, 
    Odgojen u ponajboljoj trski, 
    Digao se pa je reko: 
    - Nije ovo vladar, već je ovo panj! 
    Možete bez straha uzjašiti na nj! 
 Te on skokac s dva, tri druga 
    Veličanstvu baš na leđa. 
    Uplašeno ciknu narod 
    Gdje se vladar tako vrijeđa. 
    Ali klada - dobra duša, 
    Misli valjda: - Ništa zato! 
    Pliva dalje pa ih nosi 
    Mirno, tiho, umiljato. 
 Nemir. Buna: 
    - Kakva mi je ovo kruna? - 
    Stade mrmljat puk od žaba. 
    - Dao si nam, dobri Bože, 
    Kralja slaba! 
    Nit što hoće, nit što može, 
    Nit upravlja, niti vlada, 
    Nije kralj, već - klada. 
 Posluša i opet Bog 
    Prigovore puka svog, 
    Pa im posla sada s neba 
    Kralja, kako treba. 
 Bućnu voda, 
    Spustila se nakraj bare - roda. 
    Zirnuvši roda desno i lijevo 
    Progleda odmah zemlju i puk, 
    Zabaci glavu, udari kljunom. 
    Protrnu žabe na ovaj zvuk. 
    Te pod žezlom ove umne ptice 
    Poče novo doba žablje povjestnice. 
 Mori roda, gnječi i gnjavi, 
    Ubija, pljačka, guši i davi. 
    I domove ruši i gnijezda razara, 
    I oblasti neke himbene stvara: 
    Te oblast i vladar rukom o ruku 
    Sišu i mozak žabljemu puku. 
    A žabe? - Ta ništa! Čuče u kalu 
    I dive se rodi kad šeće po žalu! 
    I mal da ne žude: - Oj, hoće li kruna 
    Da počasti mene sa vršikom kljuna... 
    A žapcu se nekom, kog roda baš gnječi, 
    Tek usta još vide, i njima još dreči: 
    - Tako valja! 
    Bog da živi našeg kralja! - 
 A ja vam u tome ne nahodim čuda, 
    Jer takva je fajta strahovito luda, 
    I samo se onom zlotvoru divi 
    Koji od krvi njezine živi. 
 KUĆICA, A ODVEĆ GOLEMA 
   
 Pošetao Sokrat [8]  sa mladim Harmidom [9] 
    Po morskome žalu. 
    I stigli do mjesta gdje radnici neki 
    Svršavali kuću i tijesnu i malu. 
 - Gle - prozbori meštar - to za mene grade, 
    I kućica ova moj novi je dom. 
    - Zar tako malena? Ta jedva ćeš smjestit 
    Još trojicu ljudi na prostoru tom. 
    - Ti ispravno sudiš, Harmide moj mili! 
    Tuj mogo bih smjestit još trojicu ljudi - 
    No tako ti bozi milostivi bili, 
    Ti; kad uzgradiš, oprezniji budi. 
    Nek ti je kuća još manja, još uža! 
    Jer, eto, ja tražim tri iskrena muža, 
    Da iskreni druzi na sutrašnji dan 
    Napune sa mnom taj maleni stan. 
    No kuća je ova i odveć golema, 
    Jer trojice takvih za Sokrata nema. 
 DERVIŠ, PTIČICA I SOKO-DOBROTVOR 
   
 Razmišlja neki derviš o raju... 
    Ali nad njime, u istome gaju, 
    Cvili na grani ostavljen ptić. 
 Propalo gnijezdo, mrtva je mati, 
    Gladom i hladom mališ se pati, 
    Krilca ga gola ne mogu dić. 
 Dršće siroče, uda mu strepe, 
    Prvi će vjetrić da ga otepe, 
    Svijet je pod njime strahotan grob! 
 Golube sitni! Jadniče mali! 
    Derviš pod stablom Alaha hvali, 
    Ne vidi tvoju žalostnu kob! 
 Ali uto iznenada 
    Šušnula dva krila meka, 
    A dervišu ponad glave 
    Kliznu hitra sjenka neka - - 
    Sokol je tuj! 
 Vrisnu od straha golo siroče, 
    Kano da vapi: - Pobožni oče, 
    Molitvu pusti, jecanje čuj! 
 Ali derviš svetim mirom  Ovu stvarcu prima: 
    - Na tom svijetu svaki stvorak 
    Svoju sudbu ima - 
    Kakova je čija sudba, Tako mu i biva, 
    Ele, soko ovog ptića 
    Progutat će živa! - 
 Sveti čovo eto tako 
    Ptičju sudbu riješi lako - 
    Al se na to nešto zbilo, 
    Što ga čudom začudilo. 
 Dok je golo ptiče drhtalo od strave, 
    Dotle sivi soko - čuda velikoga - 
    Poče da ga hrani, a iz kljuna svoga: 
    Mekano i nježno poput majke prave. 
    I još dvaput, triput sađe soko s grane, 
    Da donese ptiću okrepe i hrane - 
    A golišan, blažen, krilašcima trepti, 
    Otvoreni kljunić prima, guta, hlepti. 
 Lahor šapće: - Čudo! čudo! 
    Zadivljeno šušti gaj... 
    Samo derviš tankim smiješkom 
    Prati čudni prizor taj: 
 - Nije ovo samo tako... 
    To su viši znaci s neba, 
    Ti pomozi, mudrost sveta! 
    Odgonetat ovo treba! - 
    Zamisli se. Oči sklopi. 
    Gladi rukom bradu rijetku, 
    Misli časak, pa uskliknu: 
    - Riješio sam zagonetku! 
    Poruku mi Alah šalje: 
 - Nemoj, sinko, da se patiš dalje, 
    Da u selo silaziš po hranu, 
    Nego sjedni kao ptić na granu. 
    Lijepo čekaj da te ja poslužim, 
    Za tvoj akšam da ti se odužim, - 
    Gle, ja hranim ništetnoga ptića, 
    Golog ptića od dva, od tri dana, 
    Kolko više hraniti ću tebe, 
    Zaslužnoga, mudroga insana. 
 Pa moj derviš od tog časa 
    Niti makac sa svog mjesta. 
    Zabrinuto selo pita: 
    Kud to vrijedni starac nesta? 
 A on, valaj, kako sio, 
    Tako sjedi i sve čeka, 
    Hoće li sa neba saći 
    Čudotvorna ptica neka, 
    Da ga pita, da ga hrani, 
    Kano ptičicu na grani. 
 Ali ništa! 
 Sve u gaju ko i prije, 
    Svatko vodi brigu svoju: 
    Sebi traže šturci hranu, 
    Sebi svoje pjesme poju, 
    A i djetlić, tuj i tamo, 
    Sebi kljuca bubu koju. 
 Čeka derviš dan, dva dana, 
    Čeka heftu, čeka drugu, 
    Ali tada, gladan, jadan, 
    Stade tužit svoju tugu: 
 - Alah, oj Alah! Što li je ovo? 
    Kad ćeš iskupit zadano slovo? 
    Grči se gladna utroba moja, 
    Čeka ne tebe ptičica tvoja! 
 Al mramorkom šuti sve oko njega, 
    Sveta je strava pala nad gaj... 
    Tad dubravom tamnom zaječi s brijega: 
 - Gledo si čudo pred sobom na grani, 
    Gdje dobrotvor soko ptičicu hrani. 
    Pa od te dvije ptice, kako sam veliš, 
    Svakako jednom učinit se želiš! 
 I biraš bez straha ulogu svoju: 
    Hoćeš da glumiš ptičicu moju! 
 A ne bi li tebi ličilo više 
    Da dobrotvor soko budeš, derviše?! 
    Da posvetiš svoju mantiju svetu, 
    Da otareš koju suzu po svijetu!? 
 
 
 Rječnik 
 akšam  (tur.) - večernja (četvrta) molitva kod muslimana 
 bo  - jer 
 ćakulati  - čavrljati 
 derviš  (perz.) - muslimanski isposnik, redovnik 
 dorski  - dorski stil, najstariji stil u starogrčkoj arhitekturi sa karakterističnim užlijebljenim stupovima (drugi stilovi su jonski i korintski) 
    dub  - hrast; stablo uopće 
 fajta  (mađ.) - soj, vrsta, sorta 
 hefta  (tur.) - tjedan 
 insan  (tur.) - čovjek 
 koli  - koliko 
 lijet  - let 
 nahoditi  - nalaziti 
 oblast  - vlast 
 parba  - spor 
 patricij  (lat.) - plemić, aristokrat 
 Pireus  - Pirej, atenska luka (grad Atena udaljen je od mora) 
 pretor  (lat.) - starorimski sudac, uglednik 
 provejavati  - prožimati 
 tepče  - derište, mangup 
 vaj  - jad 
 
 
 Bilješka o autorici 
 Ivana Brlić-Mažuranić 
 (Ogulin, 18. IV. 1874. - Zagreb, 21. IX. 1938.) 
   
 Zasigurno najglasovitija hrvatska dječja spisateljica, Ivana Brlić-Mažuranić je svojom zbirkom bajki  Priče iz davnine  i dječjim romanom  Čudnovate zgode šegrta Hlapića  stekla neprolaznu slavu.  Priče iz davnine  priskrbile su joj naziv "hrvatski Andersen" i "slavenski Tolkien", a  Šegrt Hlapić  i danas je među najomiljenijim dječjim knjigama, oba djela su prevedena na desetke stranih jezika, te je dva puta kandidirana za Nobelovu nagradu za književnost. 
   
 Obitelj Mažuranić jedna je od najuglednijih obitelji u tadašnjoj Hrvatskoj, kao i obitelj Brlić u koju ulazi udajom. Obje obitelji dale su brojne poznate književnike, umjetnike, političare, reformatore, zaslužne za tranziciju Hrvatske u moderno društvo, poput pjesnika i bana Ivana Mažuranića, pisca i avanturista Frana Mažuranića, putopisca Matije Mažuranića, spisateljičinog oca povjesničara Vladimira Mažuranića i drugih. Ivanina baka Aleksandra Mažuranić sestra je književnika Dimitrije Demetra. Među pripadnicima ugledne slavonskobrodske obitelji Brlić ističu se jezikoslovac Ignjat Alojzije Brlić i slikarica Francisca Daubachy Doljska Brlić. 
 Ivana Mažuranić je rođena u Ogulinu 1874. godine. Njena obitelj često se seli, pa od 1875-78. žive u Karlovcu, a od 1878-81. u Jastrebarskom. Otac joj je pravnik i pisac Vladimir Mažuranić, sin pjesnika i bana Ivana Mažuranića, a majka Henriette rođ. Bernath, iz poznate je varaždinske trgovačke obitelji. Henrijeta i Vladimir imali su četvero djece: Ivanu, Božidara, Aleksandru i najmlađeg Želimira. 
 Obitelj Mažuranić 1882. godine seli u Zagreb, u kuću slavnoga djeda Ivana Mažuranića. Markantna djedova pojava ostavlja trajan dojam na mladu Ivanu, a za njegova stroga etička načela kaže da su joj bili vodilja cijeloga života: "Njegova tjelesno i duševno tako moćna pojava vršila je nedokučiv upliv na moje biće". 
 Premda se školovala uglavnom privatno, stekla je izuzetnu naobrazbu i savladala nekoliko stranih jezika, pa je primjerice svoje prve pjesme još kao devetogodišnja djevojčica napisala na francuskome ( Ma Croatie  i  Le bonheur ). Godine 1886. drugi put u životu posjetila je rodni grad Ogulin (prvi put tamo je bila kao šestogodišnja djevojčica 1880. godine). Ogulin i priroda koja ga okružuje ostavili su na nju snažan dojam, pa je tada napisala svoju prvu pjesmu na hrvatskome,  Zvijezdi moje domovine . 
 Na svoj 18. rođendan 1892. godine udaje se za dr. Vatroslava Brlića, odvjetnika, kasnije zastupnika u Saboru, i seli u Brod na Savi (danas Slavonski Brod). Obitelj Brlić jedna je od najuglednijih u tom gradu, kroz više generacija njeni pripadnici bave se književnošću i kulturom, a u kući imaju jednu od najvećih knjižnica u tom dijelu zemlje. Ivana se družila s velikanima nacionalnog preporoda kao što su Josip Juraj Strossmayer i Franjo Marković. Rodila šestero djece: kćeri Nadu (1893.), Zoru (1897.) i Zdenku (1899.), sina Ivana (1894.). Sinovi Vladimir (1895.) i Nikola (1902.) umrli su ubrzo nakon poroda. Kasnije, 1917. godine, rodila je i sedmo dijete, kćer Nevu. 
 Zaključivši da se "spisateljstvo ne slaže s dužnostima ženskim", na neko vrijeme potpuno odustaje od pisanja i svojih književnih ambicija. Kad su joj djeca malo poodrasla i počela pokazivati interes za čitanje, vraća se pisanju te u prvom redu piše za njih. U vlastitoj nakladi 1902. godine objavljuje svoju prvu knjigu,  Valjani i nevaljani , a 1905. godine svoju drugu knjigu  Škola i praznici . 1912. godine objavljuje knjigu pjesama, za odrasle, pod naslovom  Slike . Tu će knjigu u svojoj autobiografiji nazvati svojim "miljenčetom". 
 Godine 1913. izlazi joj dječji roman  Čudnovate zgode šegrta Hlapića . Ta joj knjiga donosi spisateljsku slavu i pohvale književnih velikana kao što su Antun Gustav Matoš, Antun Branko Šimić i Dragutin Domjanić. Godine 1916. izlazi prvo izdanje zbirke bajki  Priče iz davnine . To izdanje sadrži šest priča, a preostale dvije, "Lutonjica Toporko i devet župančića" i "Jagor" dodane su u trećem izdanju iz 1926. godine. 
 1929. godine objavljeno njeno zapaženo predavanje "Mir u duši", održano na Dan mira, 11. studenoga 1927. Taj se esej smatra njenim najuspjelijim nefikcionalnom djelom. Od 1935. živi u Zagrebu sa sestrom Aleksandrom Nestorov. 1937. je kao prva žena primljena u članstvo Jugoslavenske akademije znanosti i umjetnosti, kao dopisni član. Iste je godine objavila svoj drugi roman  Jaša Dalmatin, potkralj Gudžerata . To je pustolovno-povijesni roman za mladež, napisan prema arhivskoj građi o mladom dalmatinskom robu koji na prijelazu iz 15. u 16. stoljeće, dakle prije prvih pomorskih kontakata Europe i Indije, postaje potkralj indijske države Gujarat. U odnosu na njezina poznatija dva djela,  Jašu Dalmatina  kritika smatra manje uspjelim, premda ne s potpunim pravom. Riječ je o uzbudljivom romanu o neobičnom životnom putu glavnog junaka koji nikada nije zaboravio svoje korijene. 
 Posthumno, godine 1943, objavljena joj je knjiga  Basne i bajke , sa šaljivim i satiričnim basnama i nekoliko bajki ranije objavljenih u časopisima, novinama i pronađenih u rukopisnoj ostavštini. 
 Umrla je u Zagrebu 1938. godine. Pokopana je u arkadama groblja Mirogoj, u obiteljskoj grobnici. 
 "U književnosti nema pisaca za djecu i pisaca za odrasle, nego ima samo dvije vrste književnika: jedni su umjetnici, a drugi nisu." (Antun Barac, u predgovoru "Priča iz davnine", 1942). 
   
 * * * 
   
 Basne su napisane u stihu, neke imaju poznati sadržaj preuzet od Ezopa, a neke su originalna autoričina kreacija, sa životinjskim alegorijskim likovima koji su, kako je to kod basne uobičajeno, kritika ljudskih mana kao što su oholost, taština, naivnost, glupost. Zanimljivo je da Ivana Brlić-Mažuranić u nekim basnama uvodi i ljudske likove: pored samog basnopisca Ezopa, također i filozofa Sokrata, te derviša. Basne su kompozicijski i dramaturški efektne, s društveno-satiričnim ("Žabe traže kralja"), ili humorističkim i ironičnim elementima. 
   
 
   
 Tekst je priređen prema izdanju: 
 
 Ivana Brlić-Mažuranić:  Basne i bajke , Zagreb, 1943. 
 
   
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Ivane Brlić-Mažuranić su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-105-6 
 © 2011. Bulaja naklada d.o.o. 
 
 
 Bilješke 
   
 
 
 
 [1]   Helespont  - antički naziv za Dardanele, morski prolaz između Egejskog i Mramornog mora. 
 
 
 [2]   tirenski  - prema Tirenskom moru, dijelu Sredozemnog mora između Italije i otoka Korzike, Sardinije i Sicilije 
 
 
 [3]   Ruf, Flav  - rimska imena (Rufus, Flavius); dakako, nije jasno na koje se povijesne osobe točno odnose 
 
 
 [4]   Fortuna  - starorimska božica sreće i sudbine 
 
 
 [5]   Bako  - Bakho ili Dioniz, antički bog plodnosti, uživanja i vina 
 
 
 [6]   Ezop  - slavni starogrčki basnopisac iz 4. stoljeća prije Krista 
 
 
 [7]   Kampanja  - Kampanija, pokrajina u Italiji južno od Rima (glavni grad Napulj) 
 
 
 [8]   Sokrat  - glasoviti starogrčki filozof (470-399. pr. Krista), poznat pored ostaloga i po tome da nije ništa pisao, nego njegove misli poznajemo iz djela njegovog učenika Platona 
 
 
 [9]   Harmid  - lijepi dječak iz Atene, Sokratov učenik i sugovornik u Platonovom dijalogu "Harmid ili o razboritosti" 
 
 
 