
 
 Biskupova sinovica 
 Milan Begović 
   
 Vesela igra u jednom činu 
   
 
 
 LICA 
   
   
   
 BISKUP orleanski, (60 god.) 
 JEANNE-MARIE, njegova sinovica, (17 god.) 
 GASTON, paž, (18 god.) 
 MARQUIS de CHAPEAUROUGE (63 god.) 
 biskupov MAJORDOMUS 
 VIKAR 
 par ABBÉ-a, nekoliko FAMULA i DOMESTIKA 
   
   
   
 Događa se u biskupskoj rezidenciji u Orleansu. 
   
 Vrijeme: druga polovica XVIII. vijeka - Januar - oko ponoći. 
 
 
   
   
 POZORNICA: Biskupova spavaona. Ovalna dvorana sa kaneliranim stupovima i karnišom od štuka. Plafon u sredini modar, naokolo bijelo-zlatne štukature: girlande i festuni od voća. Isti uresi nad vratima opkoljuju jedan medaljon, uz koji stoji par amoreta. Po zidovima zrcala i gobleni. Počamši s kraja lijeve strane pokućstvo je ovako poredano: prozor, kamin, nad kojim stoji veliko zrcalo uzidano u štukature. Na kaminu višeručni, srebrni svijećnjaci. Pred kaminom par fotelja, a onda, više prema sredini, sto i stoci, malo dalje holandeski klavir. Vrata, što vode u koridor. Sekreter, a na njemu par vaza i figura od porcelana. Krevet sa baldahinom. Pod baldahinom regal sa knjigama i slika plesačice  Guimard [1]   od Fragonarda [2] . Uz krevet lijevo  paravent , desno ormarić, na kome stoji mali svijećnjak. Pred krevetom  chaiselongue . Klecalo sa molitvenikom. Nad klecalom veliki krst. Sprijeda, desno vrata, što vode u ostale biskupove sobe. Prozor i vrata zastrti su bogatim i teškim brokatnim zastorima. Stil: Louis XV. 
   
 FAMULI ulaze žurno, nose kandelabre sa gorućim svijećama, polažu ih na sto ili ormarić. Uređuju sobu. Dva priđu krevetu, odgrnu zastore baldahina, otkriju krevet, prirede biskupovo noćno ruho i izvade papuče. Treći nosi bocu šartreze i čašice. Izvadi biskupovu noćnu kapicu i stavi je kraj molitvenika. Na koncu pođe jedan famulus i donese grijaču, pa dok drugi podigne pokrivač, dotle on gladi grijačom krevet. Međutim razvija se među njima slijedeći dijalog: 
   
 MAJORDOMUS,  koji nadzire sav taj posao:  Hitro, djeco! Hitro! I tako smo odocnili. To tamo. - Vodu! 
 1. FAMULUS: Evo je. 
 MAJORDOMUS: Je li čaša čista? 
 1. FAMULUS  gleda čašu prema svjetlu:  Kao sunce! 
 2. FAMULUS: Bome danas neće  Monseigneur  tako rano doći! 
 3. FAMULUS: Nije svadba svaki dan! 
 MAJORDOMUS: Hitro - hitro - Jeste li čuli? Skoro je dvanaest. A svadba bila ili ne bila, njihova milost ne ostaje iza ponoći. Sutra je sveta misa! 
 2. FAMULUS: Šta to mari? 
 1. FAMULUS: Njihova milost ne treba da jede poslije dvanaest. 
 2. FAMULUS: Može se ustrpit. 
 3. FAMULUS: Budalo! Ti znaš, da  Monseigneur  baš prije nego legne, mora popiti svoju običnu čašicu šartreze - 
 2. FAMULUS: I dvije - i dvije - 
 MAJORDOMUS: Mičite se! - Ti, jesi li pogledao ima li još šta u boci? 
 1. FAMULUS: Malo! 
 MAJORDOMUS: Dakle - hitro: novu bocu. 
 1. FAMULUS: Odmah!  Ode i poslije malo nosi bocu. 
 MAJORDOMUS  pokazuje na papuče:  A ti, derane - kako stoje ove papuče? 
 2. FAMULUS: Molim, molim!  Stavi jednu uz drugu.  Evo sad su u redu! 
 1. FAMULUS  oko kamina:  Zimus dobivamo nekakva drva da te bog sačuva. Mokra i kvrgasta! U sobi od  Mademoiselle  Jeanne-Marie ne će nikako da gori... 
 MAJORDOMUS: Pa tko ti je i rekao, da tamo ložiš? Ta Jeanne-Marie ne spava više ovdje. 
 1. FAMULUS: Da, da -  zlobno:  Ona će odsad spavati preko - 
 MAJORDOMUS: Pst! Jezik za zube, prostačino! 
 2. FAMULUS: Ona bi voljela spavati ovdje - 
 3. FAMULUS: I ako su naša drva mokra i kvrgasta.  Izlazi. 
 1. FAMULUS: Rad bih znao, šta će Marquisu onako mlada žena... Tvrdoglava kao jare - 
 2. FAMULUS: Živahna kao buha - 
 3. FAMULUS  nosi grijaču:  Otkri, Kaspar! 
 1. FAMULUS  podigne pokrivače na krevetu:  Marquis de Chapeaurouge ima mnogo ljepšu grijaču - 
 3. FAMULUS: Žalibože! 
 2. FAMULUS: Škrtica! Jeftino ju je dobio! 
 3. FAMULUS: Promisli, kad sam popodne odnio tamo njezine stvari, dao mi je pet novčića dobre ruke. Otišao sam u crkvu i bacio ih u škrabicu za duše u čistilištu - 
 MAJORDOMUS: Žurite se i prestanite s bezobraznim primjedbama. 
 3. FAMULUS: A što mi govorimo? Bome, to znadu svi, da  Mademoiselle  Jeanne-Marie nije Marquisu par... 
 1. FAMULUS: Kako je  Monseigneur  dozvolio - 
 2. FAMULUS: Dozvolio! Ta ona je, moj dragi, ima već tri godine, s njim vjenčana. Još dok joj je otac živ bio. Vele, da je bio dužan Marquisu. - Nju su ostavili u samostanu dok ne dozre za muža. Pa eto - danas je dozrela i tamo se slavi naknadna svadba. 
 MAJORDOMUS: Dosta više! To nisu vaši posli. Rađe pogledajte, je li sve na mjestu? Da ne fali šta? Jesu li na noćnoj košulji sve vrpce u redu? 
 3. FAMULUS: Potpuno. 
 MAJORDOMUS: A kapica? 
 2. FAMULUS: Gle - zaboravio sam!  vadi kapicu i stavlja je uz molitvenik. 
   
 Vani zazvoni. 
   
 MAJORDOMUS: Pst!  Monseigneur  Georges - hitro - otvori! 
 2. FAMULUS  ode. 
 MAJORDOMUS: Kad zazvonim, onda, Kaspar - 
 1. FAMULUS: Na službu,  Monsieur . 
   
 FAMULI odu. 
   
 MAJORDOMUS pogleda još jednom naokolo, da vidi je li sve u redu i otvara vrata misleći da dolazi biskup. 
 Marquisov DOMESTIK, u livreji, vodi GASTONA blijeda i iznemogla. 
   
 MAJORDOMUS: Bože - Gaston! Šta je? 
 DOMESTIK: Najednom mu je pozlilo,  Monsieur ! Njegova milost narediše mi, da ga dopratim i rečem, da ga polegnete u krevet i da se pobrinete oko njega... Bude li potreba, da pošaljete i po liječnika. 
 MAJORDOMUS: Oh, siromah! Amo, amo na kanape. Tako! Šta je, Gaston, šta je? 
 GASTON: Ništa - ništa... Malko u glavi... Al proć' će... 
 MAJORDOMUS: Da, da - proć' će!  Domestiku:  Sjedite časom ovdje!  Domestik sjede i prihvati Gastona, a on pođe i nosi jednu bočicu.  Nije ništa! Malko  eau de Cologne .  Maže mu čelo.  Tako! Oh, bio sam se prestrašio na prvi mah! Sad jednu muskatrozinu - tako! Bit će već bolje... Kako ti je? 
 GASTON: Bolje, Charles. Hvala! 
 MAJORDOMUS: Ovog puta ne ćeš umrijeti. Glupa nesvjestica. Prolazni napadaj. Potreseno srce. Znam ja to. Još jednu muskatrozinu. To uzimlje i  Monseigneur , kad mu je gorko u ustima. Tako. A sad hurra,  mon cher [3]  - veselo... 
 DOMESTIK: Zapovijedate li još što,  Monsieur ? 
 MAJORDOMUS: Ništa. Možete otići. Recite njegovoj milosti, da je mladom gospodinu puno bolje. Recite - ležerna omaglica! - Al hoće li  Monseigneur  skoro kući? 
 DOMESTIK: Ne znam. Njihova milost nije ništa rekla. 
 MAJORDOMUS: Dobro, dobro - laku noć! 
 DOMESTIK: Dakle: ležerna nesvjestica - potreseno srce - 
 MAJORDOMUS: Da, da... 
 DOMESTIK nakloni se i ode. 
 MAJORDOMUS  digne se:  No je l' već dobro? 
 GASTON sjedi snužden na kanapeju, klimne glavom. 
 MAJORDOMUS: Eto vidiš - izliječio te je tvoj stari Charles! Barem djelomice. Nesvjesticu smo otjerali... a sad nam ne preostaje neg ono ludo, potreseno srce... 
 GASTON: Charles! 
 MAJORDOMUS: Da - moj dragi! Tako je. Kao da ja ne znam - kao da ja ne vidim - kao da ja nisam sve otkrio i opazio... 
 GASTON: Što si otkrio? 
 MAJORDOMUS: Kad ste vi popodne otišli na svadbu, ja sam pospremao stvari naše mlade Jeanne-Marie. Znaš - valjalo joj je poslati sve onamo - preko - 
 GASTON  uzdiše:  Znam - 
 MAJORDOMUS: I sve sam poslao: vrpce, čipke, češlje, lončiće, doze, bočice, knjige, listiće, pisma i šta li ja znam. A pridržao sam samo jednu puderdozu - znaš onu od sèvresa, što ju je dobila za rođendan od  Monseigneura . I promisli, Gaston - U toj dozi našao sam u sred pudera zakopano jedno srce: živo, krvavo, uzdišuće srce... 
 GASTON: Kakvo srce? 
 MAJORDOMUS: Pravo ljudsko srce - da! - Krvavilo je i uzdisalo - 
 GASTON: Al Charles - 
 MAJORDOMUS: Da, da. Tvoje srce - 
 GASTON: Ah - 
 MAJORDOMUS: Ne, ne - Za to te i boli glava, za to te i hvata omaglica: izgubio si puno krvi. 
 GASTON: Al prestani, Charles! To su tvoje fantazije... 
 MAJORDOMUS: A onda sam ponovo zaklopio sèvrsku dozu i nisam je htio poslati u kuću Marquisa de Chapeaurouge. Pridržao sam je za te. I evo ti je. Uzmi opet svoje srce. Stavi ga na njegovo staro mjesto, Gastone!  Daje mu dozu. 
 GASTON  ne će da je primi, a Majordomus je položi na sto:  Ti se sa mnom rugaš, stari! 
 MAJORDOMUS: Al ne, ne. Ako je Jeanne-Marie stalo do tvog srca, ona će sigurno doći po nj. I to čim prije - 
 GASTON: Prestani, Charles! Meni je Jeanne-Marie deveta briga - 
 MAJORDOMUS: Deveta briga? Gaston! Ne misliš valjda, da ja ne znam tvoje boli? Ta šta te je smutilo večeras i odagnalo sa svadbene svečanosti? 
 GASTON: Šta? 
 MAJORDOMUS: Ljubomor, moj sinko. 
 GASTON: Perfidan si; duše mi, perfidan si - 
 MAJORDOMUS: Pa dobro. A čiji su ono strastveni madrigali i koketni rondoleti, Gaston, što još leže tamo, u sekreteru, u sobi naše male Jeanne-Marie? 
 GASTON: Šta - nije ih sobom ponijela? 
 MAJORDOMUS: Ne trebaju joj - ta zna ih na pamet. U srcu su joj. Tamo ih ne će naći ljubomorni Marquis... Oh, Gaston - znam ja sve - 
 GASTON: Varaš se, varaš se - 
 MAJORDOMUS: Pa dobro, nek se varam. Ali - 
 GASTON: Ne govorimo više o tom! 
 MAJORDOMUS: Pa ne govorimo. Meni je pravo. I onako je sve uzalud. Križ preko svega. Amen! Samo upamti: ja sam ono tvoje srce stavio na uho i prišapnulo mi je još koješta. 
 GASTON: Hoćeš li prestati? 
 MAJORDOMUS: Hoću - hoću. Ne smijem te uzrujavati.  Monseigneur  te je povjerio mojoj skrbi. Moram s tobom oprezno. Ta ti moraš sutra u zoru na put - u Pariz! Veseliš se? 
 GASTON  nehajno:  Dakako! 
 MAJORDOMUS: Eh - sad počimlje život za te. Krasni studentski život. Brzo ćeš zaboraviti našu biskupsku rezidenciju i mirni Orleans i prvu ljubav. Sve će to iščeznuti iz tvoje misli, kad zaviriš u zlatni, poput živog perivoja udešeni  Palais-Royal , kad se prošetaš promenadom  des Longchamps , kad vidiš - ako u opće još imaju volje i raspoloženja - slavnu  La Camargo [4] , gdje se u elegantnim  piruettes -ama vrti na visokoj peti, ili čarobnu  Sallé , koja izvađa svoje voluptuozne kapriole... Ali ako njih više nije, to ćeš za stalno vidjeti onu - koju mi ovdje ne smijemo ni spomenuti - onu, mršavu - čija slika visi ondje, nad krevetom...  Pokazuje pod baldahin na sliku plesačice Guimard.  Darovala je ona našem  Monseigneuru  mnogo sreće - doduše - ali i mnogo brige, razočaranja i - dugova. Sveopći bankrot, moj sinko!... Dakle i ti eto ideš u Pariz! Oh, i mi smo prošli tamo sjajnih dana, Gastone! Mi! Ja i  Monseigneur ! Posvuda sam ga pratio. Alaj smo živjeli! Alaj smo ludovali! Ludovali i ljubili! Znaš ludost i ljubav rođeni su u jednoj kolijevci. Ja ne mogu, da pomislim maloga Kupidona bez crvene kapice sa praporcima... A da si vidio  Monseigneura , kad je počeo da uči plesati!... Ona mu je dala prve lekcije - 
 GASTON: Jeanne-Marie? 
 MAJORDOMUS: Jeanne-Marie zadnje, al ona -  Pokazuje palcem na Guimardovu:  prve - Pa zabave u teatru Pantin! Zapravo nisu baš bile takove, da su ih biskupi mogli pohađati... al bile su čarobne - božanstvene. Ne znam, je l' to sve još danas tako, al ako je - vidjet ćeš najljepše, što je ikad bilo u Parizu i na svijetu... 
 GASTON: Meni nije ni za čim stalo. Ja imam svoje knjige. 
 MAJORDOMUS: Ne budi licemjerac - Gastone. Ti si već sve naučio, što valja da znade savršen  abbé . Znaš uzdisati, kad hoćeš, znaš plakati, kad hoćeš, zavraćati očima, tražiti pod stolom nožicu nogom, uvlačiti se noću u budoare mladih dama - 
 GASTON  skoči:  Zbogom - 
 MAJORDOMUS: Kamo, momče? Večeras ne treba, da se tako žuriš. Soba male i ružične biskupove sinovice je prazna. I njezin krevetić je prazan - 
 GASTON: Što govoriš? 
 MAJORDOMUS: Sve što znam, Gastone. Ostani ovdje. Tamo te ne čeka više nitko. Ostani i otkri svoju dušu starome majordomusu, koji pozna sve staze ljudskih želja i čežnja. Ta dosta sam ja po njima izderao obuće - ljubavni invalid! 
 GASTON: Ti si nas uhodio, stari! 
 MAJORDOMUS: Ja? Nije trebalo, moj sinko! U ovo petnaest dana, otkad je Jeanne-Marie izašla iz samostana i došla amo, da dočeka svadbu i pređe u vlasništvo Marquisa de Chapeaurouge - u ovo petnaest dana, velim, imali ste vremena da se potpuno razumijete, vas dvoje, ludih i mladih. Al niste bili dosta oprezni. Šaputali ste preveć glasno - uzdisali ste preveć burno - cjelivali ste se preveć žarko. A ja sam stari vještak, Gaston! I sad te boli - je li? Eh - doduše, Jeanne-Marie je božanstveno dijete! 
 GASTON: Je l' da jest - Charles! Jest - jest - Pa eto - kako sam je izgubio, tko mi ju je odnio!... 
 MAJORDOMUS: Nit si je izgubio, nit ti ju je tko odnio. Kad se vratiš iz Pariza... 
 GASTON: Ne, ne, Charles! Sve je svršilo. Kad samo pomislim... Oh, ti ne znaš - 
 MAJORDOMUS: Znam, znam - kako ne bih znao, Gaston! Al da je i za uvijek izgubiš - čemu tolika žalost? Nijedna žena nije jedina lijepa žena na svijetu. Suknja ostaje suknja. 
 GASTON: Drugo su riječi, a drugo osjećaji, Charles! Da si je samo vidio večeras. Rumena od burgundca, kao onda, kad sam je onamo, u malom paviljonu, prvi put izljubio! Krasna je bila večeras. Još sam se jednom u nju zaljubio. Oh, u onoj bijeloj, čipkama obloženoj opravi, sa kvadratnim  decolleté -om, u spretnom korzetu - a oko vrata joj visi biserni  collier , sa koga se spušta jedno zrno niz prsi - Ah, Charles, mene boli, ovdje - srce me boli... 
 MAJORDOMUS: Budalo jedna! Ti ne znaš, šta je u tvom srcu.  Pokazuje na dozu na stolu:  Otvori! Čitaj... 
 GASTON  uzme dozu, diže poklopac, vadi jedno srce, otvara srce, nađe u njemu jedan  billet-doux,  zavezan crvenom vrpcom, čita i od radosti se preobrazi. Te geste prati ovim riječima:  Charles! U istinu srce! Pravo pravcato srce!... A unutra? Nekakav papirić. Šta veli papirić?... Charles! Ti si za to znao, pa mi ne veliš ni riječi. 
 MAJORDOMUS: Ti si mogao bolje znati od mene. 
 GASTON: Ja? Što? Kako? 
 MAJORDOMUS: Da, ti - a ne ja. Znao si dobro koliko te Jeanne-Marie ljubi! 
 GASTON: Al, stari - ta ona se ovo sa mnom ruga! Ja odlazim sutra čim svane - a ona piše, da ćemo se prije mog odlazka vidjeti.  La petite inhumaine ! [5]  Ja ću sjediti u kolima - a ona će spavati držeći svoju ručicu u kosama Marquisa de Chapeaurouge... kao što je to sa mnom činila... 
 MAJORDOMUS  prasne u smijeh:  Al ti si zbilja u oblacima! Ta Marquis de Chapeaurouge je potpuno ćelav - evo ovako, kao moj dlan! 
 GASTON: Imaš pravo. Na to nisam ni mislio. Al kako i gdje ćemo se vidjeti? 
 MAJORDOMUS: Ne znam, Gastone. Tajni su puti ženskoga mogućstva, kao i božjega. Muško snuje, a žensko određuje. 
 GASTON: To je šala, kruta šala, Charles! 
 MAJORDOMUS: Malodušan si, moj sinko. Malodušje je najveći dušmanin ljubavne sreće. Pst -  Monseigneur ... 
   
 Vrata od koridora se otvore i uđe najprije jedan FAMULUS i ostane kraj ulaza. Odmah za tim ulazi BISKUP, VIKAR i par ABBÉ-a. FAMULUS ode i zatvori vrata. 
   
 BISKUP  prema Gastonu:  No - Gaston - kako je? Nisi u krevetu? 
 GASTON: Nisam - bolje mi je,  Monseigneur ... 
 BISKUP: Oh, hvala bogu. Bojao sam se, da ne ćeš moći sutra putovati... 
 GASTON: Oh, mogu - mogu. 
 BISKUP: Pa dobro,  mon cher ! Poslije ćemo se još razgovoriti - samo nek opremim ovu časnu gospodu...  Sjede i ostalima reče:  Izvolite. 
 VIKAR,  gesta - ne će da sjedne:  Molim - molim. 
 BISKUP  Majordomusu:  Charles! Šartreze! 
 VIKAR: Ne, ne -  Monseigneur ! Za nas ne. Ponoć je prošla. 
 BISKUP: A ne ćete ni da sjednete? 
 VIKAR: Hvala. Nije čas.  Monseigneur! 
 BISKUP: Pa dobro. Htjeli ste mi nešto privatnim reći, dragi vikaru. Izvolite. 
 VIKAR: Da  Monseigneur.  Znate, sutra moram propovijedati u katedrali, a moj je manuskript još kod vas... 
 BISKUP: Da - zbilja - vi bi htjeli vaš manuskript! 
 VIKAR: Morao bih repetirati prije podne... 
 BISKUP: Ali preveć, preveć radikalno, intranzigentno, dragi vikaru. Mnogo mržnje u vašim riječima. To nije naše oružje. Naš Spasitelj je pobijedio ljubavlju...  Pokaže na raspelo. 
 VIKAR: Oh,  Monseigneur  - da vi znate... 
 BISKUP: Znam, znam, prečasni gospodine brate: slobodni duh preotimlje maha... 
 VIKAR: Gore - gore... 
 BISKUP: Zabave, gozbe, plesovi bolje su posjećeni nego crkvene svečanosti... 
 VIKAR: Još gore -  Monseigneur ! Danas je Voltaire [6]  u svačijim rukama! Ima i svećenika koji čitaju njegova bogumrzka djela... 
 BISKUP: Što vam je skrivio siromašni Voltaire, prečasni? Čavrlja - i ništa više. Doduše malko bockavo, malko maliciozno, malko prkosno... al ipak ugodno i duhovito... 
 VIKAR: A napadaji na vjeru,  Monseigneur ? 
 BISKUP: Znam, znam. Neki kušaju da svrgnu s prijestolja našeg dragog, dobrog Boga. Ali, prečasni: ta svaki vladar ima stranku nezadovoljnika. Kako na nebu - tako i na zemlji... 
 VIKAR: Vaša se biskupska milost izvoljeva šaliti. 
 BISKUP: Moguće, prečasni. Do sad smo pirovali i ja sam još pod dojmom onog veselja.  Majordomusu:  Charles, donesite mi, molim vas, onaj manuskript sa moga stola.  Majordomus ode lijevo.  Vi vidite preveć crno, dragi vikaru. Svijet je bio uvijek ovaki. Malko raj zemaljski - a malko Sodoma i Gomora.  Majordomus dođe i preda biskupu manuskript.  Neko služi Jehovi - a neko Baalu. Čemu pakao, kad bi bili svi za raj? U ostalom evo vam vaš manuskript. Nisam puno križao. Samo one grube riječi protiv gospodina Voltaire-a. Sad laku noć, gospodo! Al da - prečasni! Budem li se sutra osjećao umornim, ostat ću u krevetu. Ne dođem li do deset u katedralu, pontificirajte mjesto mene. Laku noć! 
 VIKAR i ABBÉ-i se naklone i odu. 
   
 MAJORDOMUS, komu je biskup dao mig, ode za njima i zatvori vrata. 
   
 BISKUP: Napokon evo me s tobom, dragi Gastone. Svadba naše Jeanne-Marie spriječila nas je, da se prije tvog odlaska razgovorimo. Al eto došao je i naš čas. Dođi amo, sjedi. Ovdje kraj mene. Tako. Rado bih te, vjeruj mi, ovdje pridržao, al ne ću da kidam tvoja krila. Ja sam još danas - sutra... a ti si tek počeo živjeti. Eh - dakle u Pariz! U lijepi Pariz. Tamo ostaje čovjek vječno mlad. U ove dvije godine što ga nisam vidio, dvostruko sam ostario... Al pustimo mene. Sad je o tebi govor. Ti ideš tamo, a ja ću ti dati samo jednu preporuku. Uputit ću te samo na jedno čeljade -  Zvoni. 
 GASTON: Hvala,  Monseigneur ! 
 MAJORDOMUS ulazi iz koridora. 
 BISKUP: Charles, na mom stolu leži jedno zapečaćeno pismo - donesite mi ga, molim vas. 
 MAJORDOMUS izlazi lijevo. 
 BISKUP: Između mene i onog čeljadeta nije više prijateljstvo, kao što bijaše nekada. Al ja sam za nju mnogo učinio. 
 MAJORDOMUS  nosi pismo na tasi, dolazeći s lijeva:  Je li ovo, vaša milosti? 
 BISKUP: Jest. Hvala.  Uzme pismo, Majordomus izlazi u koridor.  Velim za nju. To je jedna dama, Gastone. Mi nismo o njoj nikad govorili. Preko godine dana bio si ovdje, a nisi od nikoga čuo njezino ime.  Mademoiselle  Guimard. Eno ona.  Pokaziva na okvirić pod baldahinom.  To je Frago naslikao! Ne ću ti pričati, što je ona bila za me. Ovdje joj pišem, pozivljući se na naše mnogogodišnje i srdačno prijateljstvo i molim je, da te u Parizu preporuči i uvede u život. Ona to može. Njoj je to lako. Samo pazi, da te ne uvede u svoje srce. Tamo nije tako udobno. Tamo je velika stiska - prepuno gostiju! 
 GASTON nasmiješi se. 
 BISKUP: Da - tako je. Al pustimo to. Pođi dakle k njoj, u njezin prekrasni hotel u Chaussée d' Antin, "za koji je ljubav troškove platila, a strast nacrte izradila", - i predaj joj ovo pismo. Ostalo će doći po sebi. 
 GASTON  uzimlje pismo:  Oh, hvala! 
 BISKUP: Upita li te za me, reci, sve što znaš i vidiš. U Parizu ti se ne ćeš tako lako izgubiti. Ta već si čovjek!  Zazvoni.  Oh, kolika je naslada biti čovjek! 
 MAJORDOMUS uđe iz koridora. 
 BISKUP: Charles, donesite mi tisuću škuda. 
 MAJORDOMUS malko ga začuđeno pogleda i ode desno. 
 BISKUP: Za to ti ne dajem bogzna kakve savjete. Dat ću ti rađe nešto novaca. Jedan  louisdor  vrijedi više neg stotinu savjeta... 
 MAJORDOMUS  ulazi s desna i predaje biskupu novce:  Vaša milosti... 
 BISKUP: Znam, što mislite, Charles. Al što ćemo? Zar je iza pira Jeanne-Marie moglo išta ostati u mojoj kesi?  Gesta rukom. Majordomus odlazi.  Evo, dragi Gastone, ovo je tvoja plaća. Služio si me pošteno!  Daje mu novce. 
 GASTON  poljubi mu ruke:   Monseigneur , hvala! 
 BISKUP: Uči koliko možeš - uživaj koliko hoćeš. To je moj jedini savjet. Nađeš li se u nevolji - piši. A nemoj nas zaboraviti, ako te sreća obljubi. A sad pomozi mi, da se svučem. Za zadnji put.  Digne se - Gaston mu pomaže svlačiti se.  A kad ideš? 
 GASTON: Čim svane. 
 BISKUP: Imaš li sve što trebaš? 
 GASTON: Sve,  Monseigneur . 
 BISKUP: Želiš li još što? 
 GASTON: Ništa - hvala vam,  Monseigneur . 
 BISKUP: No, drago mi je. Da se ne potužiš na svoga štitnika. Na mene se nije nitko nikada potužio. 
 GASTON: To vjerujem - 
 BISKUP: Davao sam uvijek onoliko koliko sam imao, a nisam nikada mislio, da i meni mora nešto ostati. Tko tako daje, najbolje daje. Nego - Gaston, ti si mi nešto žalostan. 
 GASTON: Zar bi vam bilo pravo, da se u ovaj čas veselim? 
 BISKUP: Ja sam se uvijek veselio, kad sam god išao u Pariz. Tamo je život vječna svečanost. 
 GASTON: Meni je ovdje bilo vrlo lijepo. Ne bih bio nikad otišao odavle! 
 BISKUP: A što bi ovdje, Gaston? Sada u ovoj pustoj biskupskoj rezidenciji, uz starog biskupa... sad gdje je eto iščezao i zadnji posmijeh: Jeanne-Marie?... Ne, ne... Ajde, moj sinko! Ovdje nije tvoje mjesto. Daj mi kapicu!  Gaston mu doda kapicu sa klecala.  Oh, Jeanne-Marie! Kako je bila vesela večeras! Toliko se je nećkala, da pođe za Marquisa, a gle - sad je sve prošlo. Popila je par čašica burgundca - i pregorila. To ti je ženska ljubav: umjetnost nerava. Može šta hoće... A pleše, pleše - kao ona tamo -  Pokaziva na sliku Guimardove.  Ti si ju malko volio - Gastone, znam ja - 
 GASTON: Al  Monseigneur  - 
 BISKUP: Ništa, ništa - ne treba da se stidiš. To je tvoje pravo. Ja bih inače volio, da je ti uživaš, nego onaj preko... Ali u ovom poslu drugi su odlučili prije mene. Da... da... Je li topla moja postelja? - Tako mi zebu noge... 
 GASTON  opipa:  Jest, jest - možete leći. 
 BISKUP: Samo dok se pomolim.  Klekne na klecalo i moli. 
 GASTON klekne na tle. 
   
 Pauza. - Dok oni mole, naglo i snažno zazvoni 
    zvonce izvana. Obojica se trgnu. 
   
 GASTON: Šta to znači? 
 BISKUP  digne se:  U ovo doba? Daj mi haljinu - brzo!  Gaston pomaže biskupu. 
   
 Prije nego biskup zakopča haljinu, stupi u sobu sva izvan sebe JEANNE-MARIE. U prekrasnom, bijelom, noćnom ruhu sa vrpcama i čipkama. Oko vrata joj biserni đerdan. Na glavi joj noćna kapica. Na nogama papuče sa visokim peticama. Ispod oka i duboko na vratu crne se dva umjetna madeža. Njezina je uzrujanost malo karikirana. 
   
 JEANNE-MARIE  baci se biskupu u naručaj, zaplače i zavapi:   Mon oncle ! [7] 
 BISKUP  primi je srdačno:   Ma chère enfant! [8]  Šta je? Ti drhćeš! Gaston - jedan mantel! Il ne... ne... U krevet, u moj krevet - 
 GASTON  ide krevetu:  Bože! Bože! 
 BISKUP  vodi je, ljubezno:  Dođi, dođi - umiri se - 
 JEANNE-MARIE  jeca:  Oh,  mon oncle! 
 BISKUP: Šta je - šta se je dogodilo? Moja slatka Jeanne-Marie! 
 JEANNE-MARIE  opet jeca:  Nisam mogla više... oprosti - 
 BISKUP: Mir, mir! Najprije legni -  Ona legne u krevet, on ju pokriva.  Tako. Umiri se, pa ćeš nam onda sve reći. Ne boli te? Hoće li Gaston poći po liječnika? 
 GASTON: Idem - idem - 
 JEANNE-MARIE: Ne, ne, Gaston. Ne fali mi ništa. Zdrava sam. Al sam vrlo uzrujana.  Oćuti u krevetu grijaču.  A šta je ovo? Tu nešto peče!  Vadi grijaču.  Ta ovo tebi ne treba,  mon oncle ! To je za staru čeljad -  Baci grijaču na zemlju. 
 BISKUP: Jeanne-Marie, katkad mi noge zebu... 
 GASTON: Moj otac ne bijaše tako star kao  Monseigneur  - pa ipak - 
 JEANNE-MARIE:  Monseigneur  nije star - To je perfidno od tebe, Gaston! Je li,  mon oncle , ti nisi star? - 
 BISKUP: Nisam, moje dijete - sigurno nisam... 
 JEANNE-MARIE: A ono -  Pokazuje na grijaču:  slobodno pošalji Marquisu de Chapeaurouge! Ha! ha! ha!  Smije se. 
 BISKUP: Jeanne-Marie! 
 JEANNE-MARIE  grli ga:  Oh,  mon oncle ! On će sigurno doći ovamo. Nije me doduše vidio otići, al nije moguće da ne će zaviriti u moju sobu... Al ti me više ne smiješ njemu dati... Je li da ne ćeš? Obećaj mi - molim te - 
 BISKUP: Al šta je bilo - pripovijedaj... Zašto nisi ostala kod svog muža? 
 JEANNE-MARIE: Ah,  mon oncle  - da ti znaš... 
 GASTON: Da te nije zlostavljao? Da nije - 
 JEANNE-MARIE: Ne, ne... Nego - Marquis de Chapeaurouge nema kose ispod perike... Al ni jedne jedine vlasi... 
 GASTON: Oh! 
 BISKUP: I zato si pobjegla? 
 JEANNE-MARIE: Oh, ne samo zato. Već ću ti sve pripovijedati. Sram me je pred Gastonom. 
 GASTON: Ja ću otići, Jeanne-Marie - 
 JEANNE-MARIE: Ne, ne Gaston - 
 BISKUP: A ti valja da pripovijedaš. 
 JEANNE-MARIE: I hoću. Al ostani i ti. Ne mari - Ja mislim,  mon oncle , da Gaston može ostati. On nije više dijete. A ti - što ti misliš? 
 BISKUP: Pa nek ostane. 
 JEANNE-MARIE: Al ja ću reći sve onako, kako je bilo. 
 BISKUP: Dakako. To i moraš, moje dijete! 
 JEANNE-MARIE: Dakle čujte. Nakon što su gosti otišli, povele su me moje sobarice u krasnu spavaonu. Krevet: zlato i bijelo. Veliki prozori. Izgled u baštu. I mala vratašca, koja vode u baštu. Jedna mi je sobarica dala malen, srebrn ključić, a onda su me svukle, legle, ugasnule svijeće i - otišle. Zastori nad mojim krevetom bili su odgrnuti, a mjesečina je punila moju sobu. Kao san. Oh,  mon oncle ! Bila sam skoro sretna. Žao mi je bilo za tobom i Gastonom, al uživala sam, što sam eto postala mala  Marquise ... Napokon sklopila sam ruke i počela moliti -  Trgne se.  - st! 
 BISKUP: Al što je? 
 JEANNE-MARIE: Neko dolazi? 
 GASTON: Nije nitko, Jeanne-Marie. 
 BISKUP: Pa što je bilo onda? 
 JEANNE-MARIE: Što? Strašno. Ja sam još molila, kad u to se polako otvore vrata. Uđe nekakova duga, bijela sjena, sa okruglom, glatkom lubanjom... Uh, mislila sam: smrt! 
 BISKUP: Ludo dijete! 
 JEANNE-MARIE: Da, da - baš prava, pravcata smrt. Pokrijem glavu, prestanem disati i - čekam. Oh, kako mi je srce tuklo!... Ti ne vjeruješ, Gaston?... 
 GASTON: Vjerujem, Jeanne-Marie! 
 JEANNE-MARIE: To je lijepo od tebe!... Ja sam se tako bojala. Najednom priđe sjena k meni i počne zvati:  "Jeanne-Marie! Ma petite [9]   Jeanne-Marie! " - Slušam. To nije bogme nikakva smrt. To je poznat glas. Otkrijem glavu - a što vidim? Preda mnom stoji ona užasna, velika lubanja. A ja odmah: glavu pod pokrivalo. Ovako:  turi glavu pod pokrivalo. 
 BISKUP: Gaston, je li, to je vrlo čudnovato? 
 GASTON: Jest,  Monseigneur , vrlo! 
 JEANNE-MARIE  otkrije  se: A onda... a onda... Uh,  mon oncle  - ja se tako sramim! Da to znade časna sestra Doroteja! Onaj besramnik!... Vidiš, Gaston, to baš nije potreba da čuješ. Ti si premlad za to. Okreni se tamo - ne gledaj me - 
 GASTON  okrene se malko:  Ovako? 
 JEANNE-MARIE: Da, tako. Da,  mon oncle  - a onda... Al to se ne da pripovijedati... Ni ti nisi još dosta star za takva šta!  Trgne se.  Pst! Neko zvoni! On je - 
 GASTON: Al nije nitko - 
 JEANNE-MARIE: Oh, šta mi srce tuče! Daj mi ruku,  mon oncle. 
 BISKUP  stavlja joj ruku na srce:  Oh, malo, preplašeno srdašce... Tik, tak, tik, tak... Umiri se, Jeanne-Marie! 
 GASTON: Evo, uzmi - dvije tri  dragées ! 
 JEANNE-MARIE  uzme dozu od Gastona i u razgovoru zoblje dragées jednu za drugom:  Oh -  merci  Oh,  mon oncle , to nije bilo lijepo od njega. U opće - rad bih znala, šta je on htio od mene? Ja sam pak vikala, što sam bolje mogla: U pomoć! - U pomoć! - Tako nas je naime naučila časna sestra Doroteja... Baš su izvrsne ove dragées, Gaston! - Da, rekla nam je: - "Ako vas napastuje koji muškarac: vičite u pomoć i prekrižite se. Đavo bježi od križa". I  Marquis  je zbilja pobjegao. A ja sam onda ustala, ušla u baštu i brže bolje amo... 
 BISKUP: Da si se barem obukla - 
 JEANNE-MARIE: Ah, tražila sam barem ogrtač. Al ničesa. I sad me evo tu. Ležim u tvom krevetu i jedem Gastonove  dragées . Evo: još ovu... pa još jednu... i -  Okrene bonbonieru:  nema više. 
 BISKUP: A sad,  ma chère petite [10] , sad ćeš lijepo natrag.  Zvoni. 
 JEANNE-MARIE: Šta? 
 BISKUP: Ne ćemo skandal.  Uđe Majordomus.  Charles, nek je  coupé  gotov... Gospođa Marquise ide doma.  Majordomus izađe. 
 JEANNE-MARIE: Ne, ne molim te - 
 BISKUP: Al to ne ide, Jeanne-Marie - ti moraš svakako kući... 
 JEANNE-MARIE: Poslije svega onog što sam ti rekla - 
 BISKUP: Sve jedno. On je tvoj muž. 
 JEANNE-MARIE  izađe iz kreveta:  Ah,  mon oncle ! Ne daj me,  mon oncle !  Miluje ga.  Ako dođe, reci mu barem, da bude sa mnom obzirniji... Ja sam jedva izašla iz samostana... 
 MAJORDOMUS  uđe:   Coupé  je gotov.  Malo kašnje izađe. 
 JEANNE-MARIE  govori hitro, samo da zabašuri:  Neka čeka. Još malo. Moj svadbeni  diner  bio je božanski - je li? Ah, one kostanje u muškatnom vinu! Deliciozne! U ostalom,  mon oncle , moram ti još nešto reći. Ti nisi večeras najbolje plesao. Tvoja  allemande  nije baš savršena. Govorila sam, da ti treba još jedna lekcija. 
 BISKUP: Nije nam ostalo vremena - 
 JEANNE-MARIE: Naravno! Svi ste se žurili sa tim glupim pirom. Da svi. I ti, i Marquis, i Gaston - 
 GASTON: I ja? 
 JEANNE-MARIE: Ne, ne - ti ne. Ja i ti se nismo žurili. Ja sam htjela još, da  oncle  nauči plesati allemande - a onda nek bude... U opće trebala je još samo jedna lekcija, pa da plešeš  comme il faut . Inače - ja ne mogu pomisliti, da ti ne znaš perfektno  allemande, mon oncle ! Pa kad opet budemo slavili koju svečanost, da mi praviš krive korake?... Ne, ne - to ne ide. To ne smije da bude. Gaston, daj - onaj motiv, znaš: la, la, la, la... 
 BISKUP: Al, Jeanne-Marie - sad? 
 JEANNE-MARIE: Sad. S mjesta. Alo! Gaston!  Gaston kraj klavira.  La, la, la, la - tako!  Nakloni se graciozno pred biskupom:   Monsieur ! 
 BISKUP blažen, smješka se i nakloni:   Madame! 
   
 Allemande. 
   
 JEANNE-MARIE  plešući:  Tiho! Nježno! - U taktu!  Iza nekoliko taktova otpusti joj se biserni đerdan oko vrata.  Pardon!  Prestanu plesati.  Otkopčio mi se  collier !  Gaston prestane svirati i gleda na njih.  Brzo! Zakopči! 
 BISKUP  trudi se, da zakopči:  Ah - ne ide... Ja to ne znam... 
 JEANNE-MARIE  nestrpljiva:   Mon Dieu [11]  - Gaston daj ti!  Pritrči k njemu, on kuša, u to biskup sjedne odmarajući se. 
 GASTON: Pokvarilo se.  Zakopča ustima, pa pri tom neopazce poljubi Jeanne-Marie na vrat. Tiho:  Ja te ljubim! 
 JEANNE-MARIE: Sviraj dalje...  Nakloni se pred biskupom:   Monsieur ! 
 BISKUP: Šta, još? 
 JEANNE-MARIE: Dakako... još... Dakle - ovako... Hitro - - strastveno -  Iza par taktova zazvoni izvana naglo. Ona se trgne, zaviče:  On je! Moj muž! U pomoć!  Poleti u krevet.  Recite mu, da me nema!  Pokrije glavu pokrivačem. 
   
 Ulazi MARQUIS de CHAPEAUROUGE, noseći preko lijeve ruke odjeću i mantel od Jeanne-Marie, a u ruci njezine cipele sa visokim peticama. U desnoj ruci ima štap sa ručicom od bjelokosti. Prestravljeno i plaho ogledava se po sobi. 
   
 MARQUIS: Oprostite,  Monseigneur  - 
 BISKUP: Molim, izvolite, dragi  Marquis ... 
 MARQUIS: Ne, ne - ne ću vas zadržavati. Tako kasno - 
 BISKUP: Molim, molim - sjedite. 
 MARQUIS: Znate - nešto se je dogodilo. Naime... našao sam krevet prazan - 
 BISKUP: Da, da, saberite se. To će se već urediti - 
 MARQUIS: Ali, molim vas... ona je otišla, po ovoj zimi - prehladit će se... dobit će reumu... Samo da znam, gdje je! Da joj odnesem ovu odjeću i ove cipelice.  Ganut - ogleda cipelice.  Gledajte, kako su sitne: kao Pepeljugine!  Sjede. 
 BISKUP: Al, dragi Marquis, umirite se... 
 MARQUIS: Ah,  Monseigneur , vi ne znate... Ona je otišla - Nestalo je! Moja mala Jeanne-Marie! Bez ičesa, polugola - po toj zimi... 
 BISKUP: Al nemojte se uzrujavati - nje nije sigurno nestalo... 
 MARQUIS: Oh, donio sam joj i malko makrona - 
 JEANNE-MARIE  Naglo se otkrije:  Ha! tu sam,  mon vieux ! [12]  Gdje su makrone?... 
 MARQUIS  digne se, začudi se, pak, sav blažen, reče:  Jeanne-Marie! Ti si tu! Ti nisi pobjegla! 
 JEANNE-MARIE: Kako vidiš nisam! 
 MARQUIS: Moja mala, slatka Jeanne-Marie! Sladokusna mačice! Je li se još srdiš na me?  Stavi robu i cipele na dnu kreveta. 
 JEANNE-MARIE: Gdje su makrone? Daj amo... 
 MARQUIS: Evo - evo -  Vadi iz džepa bonbonieru i daje joj je.  Jeanne-Marie... Kako si ti draga! 
 JEANNE-MARIE  jede makrone:  U ostalom mogao si napunit bonbonieru. Al ne mari. Dobre su. No,  mon vieux  -  Pruži mu ruku:  Poljubi!  On hoće da je uhvati za ruku.  Ne - ne - nije potreba. Samo poljubi. 
 MARQUIS  poljubi joj ruku:  Oh,  mon coeur ! [13] 
 JEANNE-MARIE: Tako. 
 MARQUIS  okrene se k biskupu:  Pardon,  Monseigneur  - mi vas ne ćemo dugo smetati... 
 BISKUP: Molim, molim - 
 MARQUIS: Mi ćemo odmah otići - 
 JEANNE-MARIE: Nikada! 
 MARQUIS  prestravljen:  Nikada! Oh, Bože!  Monseigneur , molim vas - recite joj vi... 
 BISKUP: Dakako - morala bi se povratiti - 
 MARQUIS: Da, da - čuješ Jeanne-Marie, morala bi... 
 BISKUP: Na koncu konca vi ste njezin muž. 
 MARQUIS: Čuješ li - na koncu konca ja sam tvoj muž... 
 JEANNE-MARIE: Još nisi -  mon vieux ! Imaš li još makrona? 
 MARQUIS: Nemam - ovdje nemam - al kod kuće... Čuj - Jeanne-Marie!  Monseigneur , šta ćemo? Ne izgleda li vam sve to malko neobično? 
 BISKUP: Doduše, moj dragi Marquis! Kaprisa - malko kuriozna kaprisa. Al držim, vi ćete naći načina, da ju sklonete na povratak... Mi vas ostavljamo same. Možda vam tako pođe bolje za rukom...  Odlazi s Gastonom desno. 
 MARQUIS: Oh, hvala - hvala... 
   
 Pauza. 
   
 MARQUIS: Jesi li čula? 
 JEANNE-MARIE: Jesam. A jesi li donio moju  lorgnette ? 
 MARQUIS  vadi iz džepa  lorgnette  i daje joj je:  Evo - evo - Ja sam na sve mislio... 
 JEANNE-MARIE  gleda ga kroz  lorgnette :  Hvala!... Ti uopće ne znaš, kako valja postupati sa djevojčicama, koje su stoprv jučer izašle iz samostana! Koje još ne znadu, što je zloba i pokvarenost svijeta! 
 MARQUIS: Al Jeanne-Marie - ja sam tvoj muž - 
 JEANNE-MARIE: A i nisi - još nisi - 
 MARQUIS: Jeanne-Marie - 
 JEANNE-MARIE:  Mon vieux ! 
 MARQUIS: Dođi - vrati se... 
 JEANNE-MARIE: Ne... ne... ne... 
 MARQUIS: Al zašto? 
 JEANNE-MARIE: Tako. Ne ću, pa ne ću. 
 MARQUIS: To nije lijepo od tebe. Ja te tako ljubim, Jeanne-Marie! Ja sam toli željno iščekivao, da navršiš sedamnaestu, pa da budeš moja... Jeanne-Marie, slatka moja Jeanne-Marie!  Hoće da je poljubi. 
 JEANNE-MARIE: Ne, ne... Vikat ću! Što misliš? To je drsko od tebe!  Uzme s postelje jednu cipelu i baci se za njim. 
 MARQUIS: Eto - eto - Ne činim ti ništa!  Digne cipelu i stavi je gdje je i prije bila.  Oh, Bože! 
 JEANNE-MARIE: Ti si preveć buran,  mon vieux ! 
 MARQUIS: Je li? I ti to opažaš? 
 JEANNE-MARIE: Jest - al to nije za te. 
 MARQUIS: Oh,  ma petite ! Dođi! Vrati se! Vidjet ćeš, kako će ti kod mene biti lijepo! Imat ćeš sve - šta hoćeš. Dosta da rečeš: "ja hoću ovo!" i bit će tako. 
 JEANNE-MARIE: Zbilja? 
 MARQUIS: Zbilja. Reci, šta hoćeš - reci... 
 JEANNE-MARIE: Najprije moraš mi naručiti - naravno iz Pariza - jedan lagani  coupé , od sivomodre kože sa velikim staklima... Za moje svagdanje posjete - 
 MARQUIS: Hoću,  ma chère [14]  - hoću. Šta još... 
 JEANNE-MARIE: Od cipelara Bourbona,  rue de Vieux-Augustins , dvadeset i četiri para cipela od crnoga marokina sa srebrnom kopčom, posutom dijamantima. I još - 
 MARQUIS: I još - 
 JEANNE-MARIE: Dvadeset šešira sa velikim perjem i dvanaest tuceta manšeta od čipaka - ali samo iz dućana nenatkriljivoga  Pagelle ! Pa kod kralja bonbona, gospodina  Grimaud , tristašezdesetpet bonboniera punih najfinijih  dragées . Svaki dan jednu! I još - 
 MARQUIS: Šta još? 
 JEANNE-MARIE: Da još. - Jednog majmuna, što će svakog jutra sa mnom piti čokoladu i - i - 
 MARQUIS: I - 
 JEANNE-MARIE: Konačno jednu uvježbanu papigu, koja govori nepristojne riječi... Hoćeš? 
 MARQUIS: Da, da - sve, samo dođi... 
 JEANNE-MARIE: Al ja se ne zadovoljavam praznim obećanjem - 
 MARQUIS: Jeanne-Marie - 
 JEANNE-MARIE: Čuješ. Noćas odlazi Gaston u Pariz. Daj mu novce, a on će sve to kupiti i amo poslati... 
 MARQUIS: Al mi ćemo poći skupa u Pariz - na proljeće - 
 JEANNE-MARIE: Da, da - kad dopusti tvoja štovana podagra! Ne, ne - Ti se nećkaš. Pa dobro. Mala Jeanne-Marie spavat će odsada gdje i dosada... 
 MARQUIS: Ali - ovdje nemam... 
 JEANNE-MARIE: Ti uvijek imaš kesicu oko vrata... 
 MARQUIS: Eh, eh...  Vadi novac.  Evo. Sve šta imam. 
 JEANNE-MARIE  Uzme novac i pruži mu ruku.  Poljubi!  On poljubi ruku.  Možeš još jedanput! 
 MARQUIS  poljubi joj opet ruku:  A sad - obuci se! 
 JEANNE-MARIE: Još nešto. 
 MARQUIS: Šta! 
 JEANNE-MARIE: Sad ćemo lijepo kući! 
 MARQUIS: Oh, Jeanne-Marie. 
 JEANNE-MARIE: Al pod uvjetom... Bit ćeš tako diskretan i ne ćeš danas doć u moju sobu - 
 MARQUIS: Ali - 
 JEANNE-MARIE: Ništa ali! Ti ćeš odmah u krevet i počinuti. Tebi treba mira. A ni meni nije dobro. Imam migrenu! 
 MARQUIS: Oh, ne, ne - već prvu noć migrenu! Oh, Jeanne-Marie, ja ću do zore probdjeti uza te... Ja ću... 
 JEANNE-MARIE: Al ti ne ćeš ništa! Jesi li čuo? Ništa. Jer ja ostajem ovdje. Sutra pošalji ovamo sve moje stvari... 
 MARQUIS: Molim te! 
 JEANNE-MARIE: Pusti me. Ja hoću da spavam. Laku noć!  Okrene se na drugu stranu. 
 MARQUIS: Jeanne-Marie!  Ona ne odgovara.  Jeanne-Marie!  Ona ne odgovara.   Ma petite  Jeanne-Marie! Sve će biti, kako ti hoćeš! 
 JEANNE-MARIE: Je li? 
 MARQUIS: Sve. Noćas imaš migrenu i spavaš sama - a sutra - 
 JEANNE-MARIE: Sutra ne!  Pruži mu ručicu, koju on dvaput poljubi.  Još jednom!  Poljubi i treći put.  Sad ajde!  Mon oncle  će bit nestrpljiv. Reci mu, da je sve u redu. A Gastona pošalji amo. 
 MARQUIS: Gastona? 
 JEANNE-MARIE: Da mu dam novce. 
 MARQUIS: Da - da -  Izlazi desno. 
   
 Mala pauza. 
   
 JEANNE-MARIE se digne, stane iza paraventa i, pjevuckajući, hitro se oblači, a u to uđe 
 GASTON  ogleda se okolo, ne vidi Jeanne-Marie - zove:  Jeanne-Marie! 
 JEANNE-MARIE  iza paraventa:  Pst - tu sam! Oblačim se - 
 GASTON  poleti k njoj:  Oh,  mon coeur  - hvala! 
 JEANNE-MARIE: Pst - tiho!  Vadi iz prstiju ključić:  Evo! 
 GASTON: Ključ? 
 JEANNE-MARIE: Od moje sobe - preko bašte... 
 GASTON  snuždeno:  Al šta će mi? Ti se šališ sa mnom... To nije lijepo od tebe... 
 JEANNE-MARIE: Šta?  Miluje ga.  O malo ludo momče... ti... 
 GASTON: Ta ja moram na put - 
 JEANNE-MARIE: Znam. Pak? Doći ćeš valjda, da se oprostiš... Ja sam sama - Pô sata prije odlaska, čekam te... 
 GASTON: Oh, kako sam nesretan - 
 JEANNE-MARIE: Gastone - ja ne ću da ostanem ovdje... 
 GASTON: Jadna moja Jeanne-Marie! 
 JEANNE-MARIE: Ja idem s tobom! 
 GASTON: Sa mnom? 
 JEANNE-MARIE: Da, u Pariz! 
 GASTON: U Pariz? Ti si dobre volje, Jeanne-Marie! U opće, izgleda, da ti je malo stalo... 
 JEANNE-MARIE: Dosta, dosta ne gubimo vremena. Netom svane dođi k meni, a onda ćemo dalje... 
 GASTON: Al što ćemo, bez ičije pomoći, bez zasluge, bez novaca! U velikom svijetu! Ja imam samo tisuću škuda - 
 JEANNE-MARIE: A ja dvaest tisuća!  Pokaže. 
 GASTON  zagrli je:  Jeanne-Marie! 
 JEANNE-MARIE: Pst - ne luduj! Dakle - čekam te - 
 GASTON: A  Monseigneur ? 
 JEANNE-MARIE: Oprostit će nam. Molit ćemo ga za oproštenje, pismeno - iz Pariza. U ostalom nikad mu nije bilo pravo, da se udam za onoga - Pst! 
   
 Pokažu se na ulazu BISKUP i MARQUIS. 
   
 JEANNE-MARIE: Eto ih...  Daje Gastonu novce.  Evo, Gaston - dvaest tisuća škuda. I pazi:  coupé  u sivomodroj koži, sa velikim staklima... Preporuči  Grimaud -u radi bonbona. Samo prva vrst. Papigu ispitaj sam, šta zna i šta ne zna... 
 BISKUP i MARQUIS ulaze, razgovarajući se. 
 MARQUIS: Ah, zlatno djetešce, zlatno djetešce,  Monseigneur ... 
 BISKUP: Mogao bih vam do sutra o njoj pripovijedati... 
 JEANNE-MARIE: Sad možemo ići,  mon vieux ! Gotova sam! 
 BISKUP  Marquisu:  Rekao sam ja! Prolazna kaprisa!  Sinovici:  No - hvala bogu - ti, mala kapriciozna golubice!...  Zvoni. 
 JEANNE-MARIE: Ah, m o n o n c l e - sjetila sam se riječi iz svetog pisma: "I ostavit ćeš svoj dom i poći ćeš za svojim mužem"... 
 MAJORDOMUS uđe. 
 BISKUP: Jesu li kola gotova? 
 MAJORDOMUS: Jest, Monseigneur - ima već čitav sat... 
 BISKUP: Dakle, dijete -  adieu!  - Budi sretna! 
 JEANNE-MARIE,  koja se je međutim obukla i ogrnula mantelom:   Mon oncle, adieu!   Ogrli ga.  Sretan put, moj mali pažiću!  Poljubi Gastona:  Na, jedan poljubac - prvi i zadnji! Misli na me.  Odlazi, a Majordomus za njom. 
 MARQUIS  opraštajući se s biskupom:  Laku noć! Oprostite -  Monseigneur ! Oprostite na smetnji! Oh, sirota - samo da ne dobije reumu!  Odlazi. 
 BISKUP  skida sa sebe mantel.  Daj, Gastone, ugasi svijeće... 
 GASTON gasi po malo svijeće na kandelabrima. 
 BISKUP: Sad možemo i mi na počinak! Današnji je dan bio vrlo buran. 
 GASTON: Doduše - 
 BISKUP: Baš joj se ne da - al - priviknut će se...  Pauza. Sjede na krevet.  I na gore se čovjek privikne. 
 GASTON: Hoće li  Monseigneur  malo muzike prije nego zaspe? 
 BISKUP: Ne, ne - rađe čitaj - Evo -  Digne se, uzme sa regala knjigu:  Nešto vesela. Da se malo rastresemo. " La Pucelle " [15] . Oh, moj dragi  Monsieur  Voltaire!  Sjede ponovo na krevet. 
 GASTON  uzme knjigu - lista:  Odakle? 
 BISKUP: Proslijedi - znaš, gdje smo nekidan ostali. A onda, molim te, još čašicu šartreze. 
 GASTON: A sveta misa,  Monseigneur ? Ponoć je davno prošla.  Natoči. 
 BISKUP: Ah, vikar će je odslužit mjesto mene.  Ispije čašicu.  Još jednu.  Gaston natoči, a on promatra punu čašicu.  U istinu Bog je stvorio koješta lijepo na ovom svijetu!  Ispije.  Nije zaslužio hajke, koju protiv njega digoše moderni filozofi.  Leže.  Ah, tako! - Sjedi. 
 GASTON  sjedne uz krevet:  Hvala. 
 BISKUP: Ha - krevet je još topao od Jeanne-Marie! Oh, tu se leži slatko! Čitaj - sinko -  Zatvori oči. 
 GASTON  čita:  "Utopljeni oboje u naručaju slasti, uživali su - sve sretniji, sve žarči - bez ikakve sumnje u srcu, bez ikakve tegobe, bez duga časa... I ne osjetiše da ljubav i vrijeme imadu krila. Charles, u njezinom zagrljaju, cjelivajući je plamenim poljupcima, govoraše: - Zlatna Agnezo, dušo moje duše, čitav svijet ne vrijedi koliko tvoja ljepota..." 
   
 Zavjesa polagano pada. 
   
 Hamburg, 1910; 
 Almanah srpskih i hrvatskih pripovjedača,  1910. 
 
 
 Rječnik 
 abbé  (franc.) - svećenik, opat 
 adieu  (franc.) - zbogom 
 allemande  (franc.) - vrsta plesa, vjerojatno njemačkog porijekla 
 amoret  (tal.) - malen kip koji prikazuje boga ljubavi Amora 
 Baal  - fenički, filistejski, kartaški bog pokrovitelj plodonosnih sila prirode; prinosile su mu se ljudske žrtve; spominje ga Biblija; lažni bog 
 billet-doux  (franc.) - ljubavno pismo 
 budoar  (franc.) - mali, elegantno ukrašeni ženski salon u stanu 
 chaiselongue  (franc.) - šezlong, pojastučena počivaljka s osloncem za glavu 
 collier  (franc.) - ogrlica 
 comme il faut  (franc.) - kako treba, kako dolikuje 
 coupé  (franc.) - zatvorena kočija s jednim sjedalom 
 diner  (franc.) - objed; večera; gozba 
 domestik  (franc.) - sluga 
 doza  (grč.) - kutija ili zdjelica za šećer, slatkiše, duhan i sl. 
 dragée  (franc.) - dražeja, šećerom prevučeni badem ili lješnjak 
 đerdan  (tur.) - ogrlica 
 eau de Cologne  (franc.) - kolonjska voda 
 famul, famulus  (lat.) - sluga, pomoćnik 
 festun  (tal.) - ukrasni vijenac od cvijeća i voća (isp.  girlanda ) 
 girlanda  (tal.) - ukrasni vijenac od cvijeća, lišća i plodina koji se vješa na zid (isp.  festun ) 
 izgled  - pogled 
 kapriola  (tal.) - skok rukama o tlo, a nogama uvis; prevrtanje u zraku, salto 
 kaprisa  (franc.) - hir, inat, "mušica" 
 karniša  (franc.) - prečka iznad prozora za vješanje zastora, zastornica 
 Kupidon  - starorimski bog ljubavi (grč. Eros, rimski i Amor) 
 lorgnette  (franc.) - sklopive naočale s drškom (ne drže se stalno na očima, nego samo kad zatreba) 
 louisdor  (franc.) - louis d'or, francuski dukat od dvadeset zlatnih franaka 
 mademoiselle  (franc.) - gospođica 
 majordomus  (lat.) - nadstojnik dvora; upravitelj imanja 
 makron  (franc.) - vrsta bombona 
 manšeta  (franc.) - manžeta, orukvica, kraj rukava 
 manuskript  (lat.) - rukopis 
 merci  (franc.) - hvala 
 monseigneur  (franc.) - počasni naslov prinčevima, biskupima; preuzvišeni 
 monsieur  (franc.) - gospodin 
 muskatrozina  (njem.) - grožđica, suho mirisavo grožđe 
 muškat  (tal.) - vrsta mirisavoga grožđa i vino od njega 
 paravent  (franc.) - pokretni zaklon presvučen papirom ili tkaninom, često oslikan 
 podagra  (grč.) - kostobolja, giht 
 rondolet  (franc.) - glazbena kompozicija vedra karaktera u kojoj se glavna tema stalno ponavlja 
 sekreter  (franc.) - pisaći stol 
 s èvres  (franc.) - naziv porculana proizvedenog u gradu Sèvresu u Francuskoj 
 šartreza  (franc. ) - vrsta likera od bilja 
 škuda  (lat.) - nekadašnji srebrni novac 
 štukatura  (tal.) - gipsanje, rad u gipsu, osobito na stropu sobe 
 tasa  (tur.) - pladanj, poslužavnik 
 voluptuozan  (lat.) - razbludan, pohotan 
 
 
 Bilješka o autoru 
 Milan Begović 
 (Vrlika, 19. 1. 1876. - Zagreb, 13. 5. 1948.) 
   
 Osnovnu školu završio je u Vrlici, a realnu gimnaziju Splitu. U Zagrebu je od 1894. godine studirao prirodne znanosti. Zbog nepovoljnih materijalnih okolnosti 1896. godine prekida studij i odlazi u Split, gdje je službovao kao gimnazijski suplent. Godine 1897. odlazi u Beč na studij slavistike i romanistike. Prekidajući studij, radio je kao gimnazijski suplent u Zadru (1898-1899) i Splitu (1900-1903). Diplomirao je 1903. godine. Po završetku studija bio je gimnazijski profesor u Splitu i Zadru. Godine 1909. odlazi u Hamburg gdje je isprva volonter, a zatim dramaturg (1910) hamburškog Deutsches Schauspielhaus, te od 1911. i suradnik Theater-Akademie. Godine 1912. napušta Hamburg da bi preuzeo mjesto redatelja i dramaturga u bečkom kazalištu Neue Wiener Bühne. U to vrijeme radio je i kao ugovorni dramaturg i glavni redatelj novosadskoga kazališta. Po povratku u Zagreb (1920) bio je profesor na Glumačkoj školi u Zagrebu, a od 1927. godine ravnatelj je Drame Hrvatskog narodnog kazališta. Od 1929, kada je razriješen s mjesta ravnatelja zbog aluzija na aktualne političke prilike koje sadrži njegova drama  Hrvatski Diogenes,  pa do 1932. godine, kada je umirovljen, radio je kao gimnazijski profesor. 1945. Sud časti Društva književnika Hrvatske proglasio ga je "fašistom", pa nakon Drugog svjetskog rata živi povučeno. Bio je suradnik brojnih časopisa ( Novosti, Suvremenik, Večer  i dr.), te urednik  Kritike  (1921-1922) i  Savremenika  (1923). Uredio je dva sveska antologije  Hrvatska proza XX. stoljeća  (1943). Za potrebe kazališnog repertoara prevodio je djela Goethea, Goldonija, Ibsena, Schillera, Pirandella, Wildea i dr. 
   
 Svoju prvu pjesmu, Nad spomenikom Viških junaka ( Novi list,  1891), objavio je povodom 25. godišnjice Viške bitke. Dvije godine poslije objavio je zbirku pjesama  Gretchen , a 1896. godine tiskao je zbirku  Pjesme . Prve Begovićeve zbirke nije zapazila ni publika niti kritika, ali je svojom trećom zbirkom,  Knjiga Boccadoro  (1900), uspio osvojiti kritičare, kao i one pisce koji su u raspri  mladih  i  starih  stali na stranu  mladih . Godine 1904. objavio je zbirku  Život za cara,  ciklus od 18 pacifistički intoniranih soneta nadahnutih Rusko-japanskim ratom. Povodom 400 godina hrvatskog pjesništva (1910) piše  Hrvatsku pjesmu , da bi se ljubavno-erotskoj poeziji zastupljenoj u  Knjizi Boccadoro , vratio poezijom iz zbirke  Vrelo  (1912). 
   
 Autor je formom izrazito inovativnog i prema riječima autora autobiografskog romana  Dunja u kovčegu  (1921), zatim polifonog, građanskim društvom zaokupljenog romana  Giga Barićeva  (1940), koji je isprva pod naslovom  Giga Barićeva i njezinih sedam prosaca  izlazio kao roman-feljton dnevnog lista  Novosti  (1930-1931), te posmrtno objavljenog povijesnog romana  Sablasti u dvorcu  (1952). 
 Pisao je i kraća prozna djela u kojima nerijetko spaja realističku problematiku i fantastiku ( Kvartet , 1936;  Puste želje , 1942). Novele, kao i brojni Begovićevi eseji, feljtoni, prikazi te putopisi ( Put u Italiju,  1942), isprva razasuti po časopisima, sakupljeni su i objavljeni u  Kritici i prikazima  (1943) i  Umjetnikovim zapiscima  (1943). 
   
 Prvo Begovićevo dramsko djelo, dramolet  Pod ciganskim šatorom , nastaje 1894. godine. Dvije njegove rane drame,  Marko Marulić , nastala u koautorstvu s Gajom Bulatom i Vinkom Lozovinom i  Za tuđu sreću , izvedene u Splitu 1901, smatraju se izgubljenima. Tročina mitološka drama  Myrrha  (1902) govori o incestuoznoj vezi ciparskoga kralja Kinire i njegove kćeri Mire. 
 U zbirci  Male komedije  (1921) objavio je nekoliko artističkih jednočinki ( Menuet,   Venus Victrix, Slatka opasnost,   Biskupova sinovica, Čičak, Pred ispitom zrelosti, Cvjetna cesta ) koje su izvođene u prvom desetljeću dvadesetoga stoljeća. U tim duhovitim kratkim tekstovima naglasak je na efektnom zapletu, na fabuli, a sveprisutna erotika i ironija nagovještaj su kasnijih Begovićevih djela. 
 Modernističkim strujanjima hrvatskog kazališta priklonio se i povijesnom dramom s melodramatskim obilježjima  Gospođa Walewska  (1906), smještenom u Napoleonovo vrijeme, te rodnim zavičajem obilježenom realističkom dramom  Stana Biučića  (1909). Komedija  Laka služba  (1915) zbog militarističke propagande bila je povod napadima na Begovića u međuratnom razdoblju. 
 Drugo izuzetno plodno razdoblje Begovićevog dramskog stvaralaštva, kada nastaje veliki broj njegovih djela, otpočinje nakon njegova povratka u Zagreb 1920. i traje do tridesetih godina. Dramama  Pustolov pred vratima  (1926), podsviješću zaokupljenom i formom složenom dramom u devet slika, i  Bez trećeg  (1931), inačicom posljednjeg poglavlja romana  Giga Barićeva , doživio je i izniman međunarodni uspjeh. U tom razdoblju Begović piše i druge svoje drame:  Svadbeni let  (1922),  Božji čovjek  (1924), dramatizaciju Šenoina  Diogenesa  naslovljenu  Hrvatski Diogenes  (1928), komediju  Amerikanska jahta u splitskoj luci  (1930), libreto za Gotovčevu operu  Ero s onoga svijeta  (praizvedba opere 1935, objavljen 1936), te  Čovjek je slabo stvorenje  (1935),  Dva prstena  (1935) i  I Lela će nositi kapelin!  (1936). Posljednje Begovićevo dramsko djelo je  Badnje veče Katice Degrelove  (nastala 1938, objavljena 1981). 
   
 Venus Victrix , "jednostavna, čista i kompaktna jednočinka" (Senker), prva je izvedena Begovićeva drama (1905), koja oživljava svijet medičejske renesanse i njene umjetnosti, kroz konvencionalni ljubavni trokut, brak starijeg muškarca, pedanta, ljubitelja starina i umjetnosti, i mlade žene koja bježi sa mladim kondotijerom Alberigom. Sličnu temu ima i  Biskupova sinovica , smještena u Francusku u 18. stoljeću, u vrijeme rokokoa. 
 Drama  Božji čovjek  preljub i seksualnost smješta u egzotičnu i mitsku dalmatinsku Zagoru. Mara, mlada žena probuđene seksualnosti koja žudi za idealnom ljubavi, "razapeta" između vitalnog i fizički privlačnog hajduka Krstana i svog zaručnika, kasnije muža, svećenika Damjana, propovjednika duhovne ljubavi. Ljubavni zaplet kroz Damjanove propovijedi produbljuje se i postaje "parabola o životu, o borbi duše i tijela, o grijehu, kajanju i oprostu, o sublimaciji 'senzualne erotike u duhovnu'" (Senker). 
   
 Eksperimentalna drama  Pustolov pred vratima , ekspresionističko, avangardno uprizorenje "priviđenja", oslanja se na Hauptmanna i Pirandella, a dijelom i na psihoanalizu. Radnju pokreće Smrt (Neznanac, odnosno devet drugih lica koja tumači isti glumac), koja Djevojčinu žudnju za životom želi pretvoriti u rezignaciju, gnušanje i žudnju za smrću. Uz groteskni odmak suprotstavljaju se ljubav i smrt, java i san, mašta i zbilja, da bi niz neuspjelih pokušaja "življenja" završio Ništavilom. Begović pri tom "život" kojega Djevojka ne dobiva predstavlja kroz masovnu kulturu "ludih dvadesetih", irealne "postaje djevojčinog putovanja posuđene iz popularnih ljubavnih romana u nastavcima, larmoajantnih nijemih filmova, opereta, glazbenih revija, modnih časopisa, bulevarskog tiska, turističkih prospekata i drugih sredstava kreiranja i nadziranja ukusa gradskog stanovništva u prvom međuratnom desetljeću, u tom kratkom razdoblju intenzivnog opuštanja od ratnih tjeskoba, obnavljanja i slavljenja života kroz neobuzdanu zabavu i igru" (Senker). 
 Pustolov pred vratima  kod nas ima ograničeni, a u inozemstvu veliki uspjeh, osobito u Italiji gdje je dva puta postavlja u to doba slavni redatelj Anton Giuglio Bragaglia. 
   
 Amerikanska jahta u splitskoj luci  odmak je od groteske i avangarde, zaokret prema realizmu i konvencionalnosti, odnosno prema publici. Begović je imao namjeru napisati opširni društveni roman o Splitu, a ova  comedie de meurs  (komedija manira) jedini je rezultat te ambicije. O Splitu progovara vojnovićevski sentimentalno, ali i izrazito ironijski i duhovito. Za razliku od većine drugih Begovićevih drama, dva ženska lika bore se za jednog muškarca ("dolarska princeza" Phoebe, "građanska sentimentalka" Điđeta, "aristokrat-prosjak" Keko), uz uspjele sporedne komične likove konte Ruđe i konte Mome, piljarice Jako i lihvara don Vice. Teatarski vrlo vješto prezentiraju se tri moguća raspleta, od kojih je dakako samo jedan "realan". 
   
 U drami  Bez trećeg  u prvom planu su dijalog i psihologija, odnos samo dva lika "izdvojena iz života" (Hećimović), Gige i Marka Barića.  Bez trećeg  se često povezuje s drugim činom Krležine drame  U agoniji  (odnos Laure i Križovca). Giga i Marko su suvremeni Odisej i Penelopa, međutim izvrnuti iz perspektive nestanka patrijarhalnih odnosa koji su potrebni da bi se ponovno uspostavio sklad. Nerazumijevanje i ljubomora dva razdvojena i po svemu suprotna lika rezultiraju nasiljem i ubojstvom. 
 Bez trećeg  je najuspješniji Begovićev komad u inozemstvu, samo u Njemačkoj u periodu od četrdesetak godina izveden je više od 100 puta. 
   
 Begovićevo dramsko stvaralaštvo obilježeno je modernističkim postupcima među kojima se ističe žanrovski sinkretizam. Njegov stalni interes ostat će erotika i obrada ženskih likova. Sklon je eksperimentu, ekspresionističkoj i avangardnoj poetici međuratnog doba, prema stranim uzorima koje dobro poznaje i na koje se snažno oslanja, ali i podilaženju publici, zbog čega je kritika osporavala vrijednost njegovog djela, smatrajući ga, današnjim filmskokritičarskim žargonom rečeno, "zanatlijom" a ne izvornim umjetnikom. U središtu Begovićevog interesa je teatar, scena, a ne sami književni tekst. 
 Između dva rata gotovo sve drame praizvedene su mu u HNK u Zagrebu i mnogo puta izvođene u drugim kazališnim središtima Hrvatske i Jugoslavije. Izvođen je u Pragu, Brnu, Beču, Bergenu, Oslu, Sofiji, Budimpešti, Rimu, Hamburgu, Weimaru, Berlinu, Parizu, Philadelphiji, New Yorku, Južnoj Americi i drugdje, što ga čini najpoznatijim našim autorom u inozemstvu. 
   
 * * * 
   
 Radnja jednočine drame  Biskupova sinovica  smještena je u francuski Orleans 18. stoljeća, u doba rokokoa, u noći svadbe starca Marquisa de Chapeaurougea i mlade biskupove nećakinje Jeanne-Marie, koja zbog ljubavi prema biskupovom pažu Gastonu planira prijevaru novoga muža te bijeg s ljubavnikom u Pariz. Dramu uokviruje osebujan lik biskupa, ljubitelja Voltaireovog djela, kojega na vlastite burne pariške dane svakodnevno podsjeća jedan portret iznad njegovog kreveta. 
 Drama je jedna od Begovićevih istaknutijih jednočinki objedinjenih u knjizi  Male komedije  (Zagreb, 1921). Prvotno je objavljena 1910. u  Almanahu srpskih i hrvatskih pripovjedača , a godinu kasnije cenzura je zbog lika slobodoumnog biskupa i osjetljive tematike, kao i zbog erotskog sadržaja, koji će ostati stalno prisutan u Begovićevom djelu, zabranila njezino izvođenje na sceni zagrebačkog HNK. 
   
 
 Tekst prema: 
 
 Milan Begović:  Male komedije , Pozorišna biblioteka, Zagreb, 1921. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Milana Begovića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN: 978-953-328-150-6 
 © 2013. Bulaja naklada d.o.o. 
 
 
 Bilješke 
 
 [1]   Guimard, Marie-Madeleine  (1743-1816) - slavna francuska plesačica 
 
 
 [2]   Fragonard, Jean Honore  (1732-1806) - francuski slikar i grafičar rokokoa, majstor galantnih scena i duhovitih portreta 
 
 
 [3]   mon cher  (franc.) - dragi moj 
 
 
 [4]   La Camargo, Marie-Anne  (1710-1770) - pravo ime de Cupis, francuska balerina španjolskog podrijetla 
 
 
 [5]   La petite inhumaine  (franc.) - okrutna djevojčice! 
 
 
 [6]   Voltaire  (pravo ime François Marie Arouet, 1694-1778) - francuski pisac, povjesničar i filozof prosvjetiteljstva, isticao se svojim slobodoumljem i suprotstavljanjem službenoj religiji 
 
 
 [7]   mon oncle  (franc.) - striče moj 
 
 
 [8]   ma chère enfant  (franc.) - Moje drago dijete! 
 
 
 [9]   ma petite  (franc.) - mala moja 
 
 
 [10]   ma chère petite  (franc.) – Moja draga malena 
 
 
 [11]   mon Dieu  (franc.) - moj Bože 
 
 
 [12]   mon vieux  (franc.) - stari moj 
 
 
 [13]   mon coeur  (franc.) - srce moje 
 
 
 [14]   ma chère  (franc.) - draga moja 
 
 
 [15]   La Pucelle  (franc.) -  Djevica,  poema francuskog pisca, povjesničara i filozofa Voltairea (1694-1778) 
 
 
 