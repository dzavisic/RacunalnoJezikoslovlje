
 
 Pred smrt 
 Dramska vizija u jednom činu 
   
 Fran Galović 
 
 
 Lica 
   
 MARKO PAVLOVIĆ 
 KATA, njegova punica 
 JELA, njegova svast 
 MARA, njegova sestra 
 
 
 
 
 IVO   
            ĐURO   
            TOMO   
 
    
 
  momci 
 
 
 
 
 
 
 
 
 BARA   
            LUCIJA   
            DORA   
 
    
 
  žene 
 
 
 
 
 ROZA, suluda prosjakinja 
 ZVONAR 
 GROBAR 
 NEZNANKA 
   
 Događa se jedne ljetne noći. 
 
 
 Jedini čin 
 Oveća seljačka soba. Desno i otraga vrata. Prva vode u kuhinju, a druga na dvorište. U desnom uglu - između obadvojih vrata - velika, zemljana peć. Lijevo dva prozora na ulicu. S lijeve strane onih vrata u dnu ima još jedan prozor, a kroza nj se vidi dvorište u mjesečini. Otraga su dva ormara, jedan između prozora i vratiju, a drugi u lijevom uglu. Naprijed uza stijenu s lijeva i s desna po jedna ladica. - Između prozora na lijevoj strani uzdigao se krevet, omotan sve do zemlje bijelim plahtama. Na krevetu, povrh jastuka, leži mrtvo tijelo žene, odjeveno u crninu. Prekriveno je bijelom, mrtvačkom koprenom. Čelo glave crni, veliki križ, a na podnožju tanjir s posvećenom vodom i grančicom šimšira. Oko odra gore četiri duplira, usađena u velike, crne, drvene svijećnjake. Na stijeni povrh kreveta visi zrcalo, prekriveno bijelim rupcem. Naokolo ima još nekoliko svetačkih slika, a kraj vratiju u pozadini miruje ura. - Po sobi je razasuto nekoliko stolaca i niskih klupčica. 
 Prvi prizor 
 Ivo. Đuro. Tomo. Bara. Lucija. Dora. Roza.   Malo poslije   Jela. 
   
 Kad se zavjesa digne, sjede svi na onim klupčicama i stolcima. Žene su bliže odru, a muškarci većma na desno. ROZA je sjela na jedan tronožak u sredini i drži u rukama zelenu granu. 
   
 BARA  puna i jedra. Bit će joj 25 godina. Govori jasnim, dubokim glasom:  Ja sam uvijek mislila, da će se tako nešto dogoditi. Još kad je ono morala iz crkve... došla joj je težina... 
 LUCIJA  nešto je starija od Bare. Spustila je obje ruke u krilo:  I ja se sjećam... Bila je blijeda kao krpa. 
 DORA  slaba je i mršava. U ruci drži čislo:  Ali da će baš ovako... 
 IVO  bacio je cigaretu na tle i zgazio je. Krupan je i jak. Glasno:  Ovako ili onako! To je svejedno!... 
 ĐURO  onizak i žilav. Ima male, žućkaste brkove. Gotovo se nasmijao:  To sada govoriš! Pokušaj noćas! 
 IVO: No, pa što onda?... 
 ĐURO: Vidio bi već! Ne bi se sigurno ovako junačio! 
   
 Napolju zazvoni pozdravljenje. Jasan, noćni zvuk dolazi u sobu. 
   
 ROZA  starija djevojka od 40 godina. Tupo, široko lice. Gologlava je i raskuštrana. Kad ustane, hoda teško, kao da je u krstima razbijena. Digne onu granu, što je ima u rukama:  Pozdravljenje! Molite!... 
   
 Muk. Svi se križaju. Momci skinu šešire. 
   
 TOMO mlad, golobrad momak. Primakao svoj stolac k Rozi i namigne joj. 
 ROZA omjeri ga ljutito i počne se odmicati od njega sveudilj prebirući usnama. 
 TOMO naglo se primakne k njoj i gurne je laktom. 
 ROZA  gnjevno u sav glas:  Ideš!... 
 BARA: Što joj ne daš mira?! 
 TOMO  gurne Rozu opet:  Pa ne radim ja ništa... 
 ROZA: Pusti me! 
 DORA: Barem sada budi miran dok zvoni pozdravljenje. 
 TOMO: Evo!... Neću ja njoj ništa!  Uštine Rozu za obraz. 
 ROZA  zamahne rukom:  Ubila te Zdrava Marija! 
 LUCIJA: Roza! 
 ROZA  kroz plač:  Zašto me ne pusti na miru! 
 BARA  Tomi:  Ti si bedastiji od nje! 
 ROZA  plačno:  I za suknju me nateže... A kad mi je razdere, tko će onda drugu kupiti? Općina? I onako su mi rekli, da čizme - 
 BARA: Šuti sada! Ne čuješ, da zvoni? 
   
 Opet nastaje muk. Zvuk zvona pomalo zamire. Čuje se, kako udari par puta i malo zvono, a onda je opet sve mirno. 
   
 JELA  izlazi iz kuhinje i polazi k odru. Ima joj 28 godina. Potiho:  Dobro je, što smo joj obukle ovu opravu.  Odgrne koprenu. 
 BARA  digla se i pošla k njoj:  Pa da!... Nije ništa ležala... 
 LUCIJA: A kad ćete dobiti lijes? 
 JELA: Sutra. 
 BARA: Malo se osjeća zadah... 
 DORA: Vrućina je. 
 JELA  nagnula se nad lešinu:  Gledaj! Već se vidi na usnama sukrvica. 
 BARA: Namoči krpu u octu, pa metni preko lica... 
 TOMO  opet je došao k Rozi:  Slušaj, Roza! 
 ROZA  otresito:  Pusti me! 
 TOMO: Ja znam, da ti mene voliš! 
 ROZA: Baš bih imala koga! 
 TOMO: Pa nisam ja ružan! 
 ROZA: No, koja bi još tebe htjela! 
   
 JELA je međutim otišla u kuhinju i povratila se s mokrom krpom u ruci. - BARA, LUCIJA i DORA okupile se oko odra. 
   
 IVO  Rozi:  Čuj, Roza! Ostavi ti njega! Vidiš, još nema ni brkova. Nije on za te. Nego, reci ti meni, gdje ćeš spavati, pa da onda, znaš, dođem tako... 
 ROZA: No i ti si mi baš!.. Nisam luda valjda! 
 IVO: Pa koga bi ti onda? Evo, hoćeš Đuru? 
 ROZA: Neću ja nikoga! 
 TOMO: Znam ja, što je tebi! Kako je bilo ono, kad te je dala Lukićeva baba vizitirati? 
 ROZA  digne se mučno i sva dršće od gnjeva:  Tko je mene dao vizitirati? Tko? Reci! 
 TOMO: Rekao sam već! Lukićeva stara! 
 ROZA: Ubila te majka božja! Tebe i onu beštiju! I mati ti je takva, kakav si i ti! Jest! Nju... nju bi trebalo vizitirati! 
 BARA  okrenuvši se:  Što vičete ovdje? Nije vas stid? 
 ROZA  zamahne rukom prema Tomi:  Da bi ga velika nevolja!... 
 BARA  uhvati je za ruku:  Ajde ti van... u kuhinju... 
 ROZA  udara nogama o zemlju:  Ne idem... ne idem nikud... I ti si beštija kao i sve druge... Ja sam tjerala cijeli dan muhe s nje tamo... Ja je neću ostaviti... Hoću da budem s njom... 
 BARA: Onda sjedni i budi mirna!  Momcima:  A i vi biste mogli biti pametniji. 
 IVO: Nismo trebali ni doći, je li? 
 BARA: Baš da i niste! 
 ĐURO: A tko bi vas onda pratio kući? 
 BARA: Pogodile bismo već i same. 
 TOMO: Zbilja? 
 BARA: Za tebe bi najbolje bilo, da šutiš. 
 TOMO  podsmjehne se:  Znam! A još bolje za te... 
 BARA  okrenula se od njega:  Ne buncaj! 
 Drugi prizor 
 Pređašnji. Grobar. 
   
 GROBAR ulazi polako u sobu srednjim vratima i ide k odru. Klekne, časak moli, zatim ustane, uzme onu grančicu šimšira i mahne njome ponad odra. Ima mu oko 70 godina. Odjeven je u sivo odijelo. Na glavi mu je crni, mekani šešir, a na nogama stare, izgažene čizme. 
   
 IVO  kad je starac već ustao:  Jeste li iskopali, stari? 
 GROBAR  sjedne:  Jesam, sinko. I baš sam se namučio. Zemlja je tvrda kao kamen. Ne da se ni za vraga lopata unutra. 
 ĐURO: Nije čudo. Već mjesec dana nije bilo kiše. 
 GROBAR: Čitav dan sam imao s tom jamom posla. 
 JELA: A gdje će biti grob? 
 GROBAR: U onom redu, kako sada kopam.  Izvadi lulu iz džepa. 
 JELA: To je već tamo blizu zida? 
 GROBAR: Šta ćeš! Kako tko dođe. Sve jedan za drugim. Barem neka tamo budu svi jednaki! 
 LUCIJA: Vele, da gospodin župnik tako hoće, da se kopa po redu. 
 GROBAR: Pa to je i ljepše.  Jeli:  Je li bio doktor ovdje? 
 JELA: Bio je... jutros... 
 GROBAR: Ali nije... ovaj... parao... 
 JELA: Nije. 
 DORA: Šta će tu parati? Nije ju nitko ubio! 
 JELA: Bila je pred nekoliko dana kod njega, pa veli, da je se sjeća. Dao joj je i nekakvu medicinu... 
 GROBAR: E, to ti je ono, vidiš! Da nije toga... 
 BARA: Pa da! Onda bi je rezao. I ne znaju drugo, nego s nožem - 
 LUCIJA: Vele, da kad tako razrežu, da onda i ostave onako razmrcvareno. 
 GROBAR: Šta bi ostavili? Nemoj komugod vjerovati. Oni to opet lijepo sve zašiju, kao da nije ništa ni bilo. Nisam jedanput gledao!... 
 LUCIJA: Ja sam tako čula... 
 IVO: Baš da i ostave! Šta onda?! Čovjek i onako ne zna ništa, kad umre. 
 BARA: Ipak nije svejedno, da te pokopaju kao krštenu dušu, ili - prosti mi, Bože! - kao psa!... 
 IVO: Baš je svejedno! 
 GROBAR  sveudilj drži praznu lulu u ruci:  Ima li tko, ha?... da si napunim? 
 TOMO: Evo, ja ću vam dati, stari! Baš imam finoga duhana.  Izvadi iz džepa zamot i daje mu. 
 GROBAR  puneći lulu:  Hvala ti, sinko! 
 TOMO: Zato ćete mi iskopati grob. 
 GROBAR: Sačuvaj bože! 
 TOMO: Kako?. Zar to ne bi moglo biti? 
 GROBAR  pušeći:  Moglo bi biti, ja ne velim... Sve se može dogoditi, ali - bolje bi ipak bilo, da ti meni kopaš jamu... 
 TOMO: E, vi ste se već gotovo okamenili... Bit će vas još pedeset godina... 
 GROBAR: Misliš? 
 TOMO: Kako ne?! 
 ĐURO: Koliko ste ih već onako lopatom po glavi? 
 GROBAR: Šta ti ja znam, sinko! Puno je toga bilo! 
 TOMO  lukavo se osmjehne:  A možete li vi još, stari, onako štogod... 
 GROBAR  gledajući preda se:  Ne pita se to, kad se mora! 
 TOMO: Bogme, to je onda dobro! 
 IVO: Vele da ste vi bili veliki - kako bih rekao - lopov, dok ste bili mlađi... 
 GROBAR: Kao i drugi... Nisam baš ni ja bio najgori! 
 ĐURO: A s curama ste znali više puta... 
 GROBAR: Bilo je svega. Šta ćeš! - Mladost! 
 TOMO: A ne bi se baš ni sada onako uskratili? 
 BARA: No, čuješ! Nije te stid sa starim čovjekom ovako? 
 GROBAR: Pusti ti njih samo! Nije meni žao! 
 TOMO: Ne mislimo mi ništa zlo! Mi samo tako govorimo... možda je stari kada pratio i cure kući...  Prema Bari:  A ti odmah - ! 
 BARA: Hoćeš prestati! 
 TOMO: Da: hoćeš prestati! - Sad se bojiš, da što ne rečem... 
 BARA: Reci slobodno, što znaš! 
 TOMO: Znam ja toga puno! 
 BARA: Zbilja? 
 TOMO: Reći ću ti, kad pođemo kući... 
 ROZA  oglasi se od peći:  Ništa ne znaš!... 
 TOMO  pođe k njoj:  O, lijepa moja, ja sam mislio, da ti već spavaš. 
 ROZA: Ne idi k meni! 
 TOMO  sjedne kraj nje i uhvati je za vrat:  Danas ćeš ti sa mnom spavati, je li? 
 ROZA  brani se:  Pusti!... 
 TOMO: Sad te ne puštam, dok me ne poljubiš? 
 ROZA: Razderat ćeš mi suknju! 
 TOMO: Pa ću ti kupiti drugu... 
 BARA: Daj joj mira! - Opet će se početi derati... 
 TOMO  ustane:  Zar ti je žao, što nisam sjeo kraj tebe?... 
 BARA: Ne budi lud! 
 ROZA gleda ljutito Tomu i zavuče se u kut kraj peći. 
 TOMO: Evo, sad ću sjesti i bit ću lijepo miran... 
 BARA: Čudo, da još ne zapjevaš! 
 TOMO  pokaže na odar:  Ona se tamo ne bi probudila!... 
 GROBAR: I neće više nikad.  Jeli:  Sutra je odmah ujutro metnite u lijes... Ljeto je, znaš... i vrućina... 
 JELA: Samo da ga donesu... 
 GROBAR: Moraju sutra. Sprovod će biti u jedanaest? 
 JELA: Da. 
 GROBAR: Moram onda sve urediti. Hoće li biti tri popa? 
 JELA: Ne. Samo jedan. 
 GROBAR: Napokon... svejedno je! Tri ili jedan! Sve je to i onako samo parada... 
 Treći prizor 
 Pređašnji. Kata. 
   
 KATA  izlazi kod zadnjih grobarevih riječi s desna. Jaka, starija žena šezdesetih godina. Nosi u rukama flašu. Grobaru:  Čula sam u kuhinju, da ste došli. Odmah sam vas prepoznala po riječi. 
 GROBAR: Došao sam tako... da malo vidim... 
 KATA  uzdahne:  Šta ćemo! Došlo je tako iznenada...  Pruža mu flašu.  Evo, pijte! 
 GROBAR  kao da se brani:  Nisam ja radi toga... 
 KATA: Znam ja! Uzmite samo!...  Dok grobar pije.  Sad bi već morao i zet doći. 
 ĐURO: A on je otišao u vinograd? 
 KATA: Da. Otišao je po vino za karmine. Ovo, što još ima doma, ne bi bilo dosta. 
 GROBAR  napio se i pruža flašu Kati:  Evo ti! 
 KATA: Dajte samo dalje... drugima. 
 Ostali piju po redu. 
 JELA: Da im se samo što ne dogodi... 
 BARA: Valjda neće... Nisu djeca... 
 KATA: Ali konji su mladi i nemirni, pa da ne bi štogod - 
 IVO: Danas se valjda neće napiti! 
 LUCIJA: Napiti se neće, ali tako... nesreća se može uvijek dogoditi. 
 DORA: Evo, tko bi jučer bio za nju rekao!  Mahne glavom prema odru. 
 JELA: A klanac je taman i izrovan... Kad smo zadnji put kopali, cijelim sam se putem bojala, da se ne prevalimo. 
 GROBAR: Neće im se dogoditi ništa. Lijepa je mjesečina vani. Kao dan. 
 KATA: Bili bi oni otišli i prije, ali taj doktor je bio dugo ovdje, pa onda ispitiva i pregledava... nikad gotov!... 
 LUCIJA: No, bilo što mu drago, Marko se ipak morao prestrašiti. 
 BARA: Što misliš?! Nije to šala! 
 JELA: Ja se čudim, da i ovoliko može! Išao je po doktora, sada u vinograd, i sve to radi tako mirno... i nekako - ne znam ni sama, kako bih rekla... 
 GROBAR: Strašno ti je to samo u prvi mah... Čovjek se svemu priuči. Ja onda ne bih mogao ni spavati od straha, jer imam uvijek posla s mrtvacima!... 
 IVO: Ja sam već rekao, da sve to nije ništa. Ali tko bi to ženama zabio u glavu! 
 BARA: Vidjet ćemo, kad umre tebi žena! 
 IVO: Niti je još nemam! 
 BARA: Imat ćeš je do jeseni! Već su isprosili... 
 IVO: Tko? 
 BARA: Ti to moraš bolje znati! 
 TOMO: I meni nisi htio ništa reći? 
 IVO: Ne znam, što bih ti rekao! Žene ne znaju nikada ništa drugo, nego nekoga ženiti ili udavati. To im je sav posao! 
 BARA: Dobro, dobro! Vidjet ćemo, tko će jesenas pogađati mužikaše! 
 IVO: Ja sigurno neću! 
 BARA: Ni ja. Sina još nemam! 
 TOMO: A da što vrijediš, imala bi već tri! 
 BARA: No, čuješ! 
 TOMO: Da, da! - Samo se mršti! 
 GROBAR  Kati:  Sad ćeš i ti, kumo, morati u prosce... 
 KATA: Marku? 
 GROBAR: Pa da! 
 KATA: Neću ja nikom u prosce. - Prestara sam ja za to! 
 ĐURO: Čuo sam, da je rekao danas, da se više nikada neće ženiti. 
 KATA: Ah, šta se ne bi ženio! Ne može on tako... bez žene! Gospodarstvo je tu! 
 DORA: To svaki tako veli, da se neće ženiti! 
 BARA: Da!... Prvi dan! - A onda - još se pokojna ni ne ohladi u grobu, već je druga došla! 
 LUCIJA: On će se lako oženiti. Nema ništa djece - ! 
 TOMO: Može još uzeti i curu! 
 KATA: Naći će se već... 
 DORA  pokaže na Jelu:  Ima on evo nju, pa svoju sestru... One će njemu naći... 
 TOMO: Naći će on sebi sam... 
 DORA: Je li mu sestra ovdje? 
 KATA: Jest. U kuhinji je. Reže rezance. 
 JELA: Ja sam joj htjela pomoći, pa mi nije dala. 
 KATA: Bit će skoro gotova. - Moramo sve prirediti još danas, kad je sprovod tako brzo. 
 Četvrti prizor 
 Pređašnji. Zvonar. 
   
 ZVONAR uđe sredinom. Mali, mršavi starac. Skine kapu i prekrsti se. 
 GROBAR  spazio ga je odmah:  No, tebe je još trebalo! 
 ZVONAR  govori tihim, sipljivim glasom pokrivši se opet kapom:  Kao i tebe! Vidiš ti njega! - Išao sam mimo, vidio sam vas, pa zašto da se malo ne svratim?! 
 KATA  dala mu je stolicu:  Zašto ne bi? - Sjednite!  Pruži mu flašu.  Dajte malo! 
 ZVONAR: Ne! Niti kapi! - Znaš, da ja ne pijem... 
 KATA: Ali samo malo! 
 GROBAR  sve šaljivo:  Nemoj ga siliti, kad neće! 
 ZVONAR: Nekada sam mogao, ali sada me duši... tu u prsima. 
 GROBAR: Previše si ti pio, moj kume! Zato tebe i duši! 
 ZVONAR: E, nije to od toga! Starost je došla! 
 GROBAR: Morat ću ja još i tebi kopati jamu! 
 ZVONAR: Pazi samo, da ja tebi prije ne zazvonim! Ima i mlađih, koji su trebali prije mene, negoli ja njih! 
 GROBAR: Ali danas si baš mogao ranije zvoniti pozdravljenje! 
 ZVONAR: Išli smo gospodinu župniku po žito. A bilo ga je puno, pa smo se zadržali. 
 KATA: A što i vi idete? Zar nema drugih, mlađih?... 
 ZVONAR: E, tako! Samo da se brže zgotovi! 
 GROBAR: Ali ti bi već mogao ostaviti te tvoje zvonove! 
 ZVONAR: A zašto ti ne ostaviš lopatu? 
 GROBAR  malo pogođen:  Zašto, zašto? - Tako! - dobro mi dođe i to! 
 ZVONAR: E, vidiš! - Moramo živjeti! 
 Napolju se čuje štropot kola. 
 KATA: Evo! Idu! 
 JELA  pristupivši k prozoru lijevo:  Sam je na kolima... 
 KATA: Sam? 
 JELA: Da! 
 TOMO  mahne Ivi i Đuri:  Ajde! Pomoći ćemo mu ispreći... 
 Odilaze napolje. 
   
 Stanka. - Žene ušute i sjednu oko odra. GROBAR kopa po luli. ROZA je zadrijemala tamo u kutu. JELA je zabavljena nešto oko jedne svijeće. 
   
 KATA  pošla je prema desnim vratima i otvorila ih:  Jesi li gotova? 
 MARA  iz kuhinje:  Odmah. - Samo, dok si ruke operem. 
 KATA  kao prije:  Došao je Marko. 
 MARA  isto tako:  Čula sam kola. 
 KATA je opet pritvorila vrata. - Žene nešto šapuću. 
 Peti prizor 
 Pređašnji. Marko. Ivo. Đuro. 
   
 MARKO  uđe u sobu. - Još je dosta mlad, oko 30 godina. Lijepo, pravilno lice. Blijed je, pa se na tome bljedilu još jače ističu crni brkovi i vlasi, što padaju ispod oboda šešira. Kod vratiju malo stane, pogleda nekako začuđeno sve, a zatim pođe naprijed. - Za njim dolazi IVO, ĐURO i TOMO. - Njegov se pogled ustavi časak na odru, a onda progovori gotovo sasvim mirno:  Je li već kasno? 
 ZVONAR: Već je odavna prošlo deset. 
 KATA: Mi smo mislile, da vam se što dogodilo. 
 MARKO  glas mu je sasvim miran, i jedna riječ pada za drugom posve obično:  Nije ništa. - Ali tako, dok čovjek natovari, prođe i vrijeme... 
 JELA: Nikola nije htio doći ovamo? 
 MARKO: Ostao je usput doma. - Poručio ti je, da možeš ostati ovdje, ako hoćeš... 
 KATA  Marku:  Ideš malo amo? 
 MARKO pođe bez riječi za njom u kuhinju. 
 Šesti prizor 
 Pređašnji.   Bez   Marka i Kate. 
   
 BARA  potiho:  Kako je blijed, siromah! 
 LUCIJA: Jedva govori. 
 IVO: Ah, šta! - Govori, kako je govorio i prije! 
 GROBAR: Proći će to sve za nekoliko dana... Sad ima i onako puno posla... 
 ZVONAR: U poslu čovjek sve zaboravi... 
 ĐURO: Bit će mu teško. Sada je baš najgore. Žetva je došla. 
 DORA  Jeli:  Morat ćete mu i vi nešto pomoći... 
 JELA: Nikola je već rekao, da će mu pomoći kositi. 
 LUCIJA: Neće on moći dugo bez žene... 
 JELA: Zasada će od nas koja skuhati i oprati svaki dan. 
 TOMO  ženama:  Naći ćete vi već njemu za tri dana mladu!... 
 BARA: Trebalo bi i tebi nekoga, da te drži malo na uzdi. 
 TOMO: Zar ja nisam dobar? 
 BARA: Da! - Tko se klati čitave noći po ulicama? 
 TOMO: To si ti kriva! 
 BARA: Ja? 
 TOMO: Zašto me ne pustiš k sebi, pa se ne bih klatio! 
 BARA: Ti si danas pijan! 
 TOMO  smiješi se:  Misliš? 
 DORA  poluglasno:  Ja samo ne znam - 
 JELA: Što? 
 DORA: Ona je tako čudno umrla, pa onda - 
 IVO: No, pa što onda? 
 DORA: Svaka će se bojati poći za nj... 
 GROBAR: Nije on nju ubio! Dogodilo se to već više puta! 
 JELA: Pa i doktor je, eto, bio tu... 
 TOMO  ženama:  Hoćete li vi još dugo ovdje pripovijedati? - Mi, da znate, idemo! Već je kasno... 
 BARA: Idemo i mi. Nećemo, valjda, same kući?! 
 LUCIJA  momcima:  Zašto ste onda došli s nama? 
 ĐURO: Ajde, dižite se! 
 IVO: Vi biste najvoljele pripovijedati ovdje do ponoći! 
 Sedmi prizor 
 Pređašnji. Mara.   Malo kasnije   Kata. 
   
 MARA  uđe s desna. Visoka je i lijepa. Bit će joj 25 godina. Ima zasukane rukave do lakata. Nosi flašu i dade je grobaru:  Evo! To je friško! 
 GROBAR: I svaki, tko dođe s flašom, namjeri se najprije na me. 
 ZVONAR: A ti se braniš! 
 GROBAR: Kako ne bih!  Pije. 
 ZVONAR: Lako je žabu u vodu natjerati! 
 GROBAR  daje flašu Mari. Zvonaru:  Šta ćeš! Da si ti nekada pio koliko ja, smio bi još i danas! Žao je tebi, što više ne možeš! 
 ZVONAR: Niti mi ne treba! 
 GROBAR: Sad smiješ samo još s onom kadionicom mahati iza oltara! 
 ZVONAR: Rugaj se ti, koliko ti volja! Vidjet ćemo, tko će izvući kraći kraj! 
 GROBAR: Vidjet ćemo!... 
 MARA je uto davala flašu i drugima. Momci piju, ali žene neće. 
 LUCIJA: Što radi Marko? 
 MARA: Spremali smo lagvić u klijet. 
 IVO: Zašto niste zvali i nas, da vam pomognemo? 
 MARA: Nije baš tako težak! 
 TOMO: Ajde, dižite se! 
 KATA  izišavši iz kuhinje:  Kako? - Zar već idete? 
 GROBAR  ustaje:  Moramo. Već je kasno. A i sutra valja ustati. 
 ZVONAR: Da ja ne bih i sutra zvonio pozdravljenje tako kasno kao danas. 
 GROBAR: Ja sam grob iskopao, šta me briga! 
 KATA: Ali još malo biste mogli... 
 BARA: Ne, ne. Već je dosta. 
 IVO: Ne možemo ostati do ponoći. 
 DORA: I vi ćete sada na počinak! 
 LUCIJA: Imate još i sutra dosta posla... 
 MARA: Pa nešto smo si već priredile...  Pružajući flašu.  Dajte još jednom! 
 GROBAR: No, kad me baš ti nudiš! 
 ZVONAR: Ti bi do jutra ovako... 
 GROBAR  napio se:  Ne bi bilo ni prvi ni zadnji put!  Daje Mari flašu.  Hvala ti! Laku noć! 
   
 Žene i momci izašli su već na dvorište. - GROBAR, ZVONAR i MARA idu za njima. - Soba ostane prazna, samo ROZA drijemlje kraj peći. Vrata su otvorena, i vidi se dvorište u mjesečini. 
 Osmi prizor 
 Roza. Marko. Kata. Jela. Mara. 
   
 MARKO  izađe s desna bez šešira. - Zaokruži pogledom po čitavoj sobi, a onda se nekako i nehotice zagleda u ona otvorena vrata u sredini. - I u onoj se mjesečini pomole tri ženska lica: KATA, JELA i MARA vraćaju se u sobu. - On ih gleda, pa progovori umorno:  Jesu li otišli? 
 KATA: Jesu. 
 MARKO: Htio bih, da su još ostali... da se ne reče... 
 KATA: Kasno je. - A svi smo i onako umorni... 
 MARKO  spusti se na jednu stolicu:  Da. I meni je tako teško u glavi... 
 JELA: Previše si danas imao posla... 
 MARKO: Sve je to tako naglo išlo... Tako - 
 JELA: Je li se Nikola štogod napio? 
 MARKO: Nije. Popili smo samo jedan pehar... 
 JELA: Čudo! To bih morala nekud zapisati... 
 MARA  dođe k Marku:  Hoćeš li večerati? 
 MARKO: Neću. Nisam gladan. 
 KATA: Ja sam vam bila metnula u torbu... Niste ništa u vinogradu jeli? 
 MARKO: Ne. 
 KATA  nakon kratke stanke:  Mi smo zaklale deset kokoši. Sutra ćemo još donesti govedine, a i kolači su već gotovi. Ne treba ni zvati bogzna koga na karmine. 
 JELA: One, koji će nositi... 
 KATA: Pa da! - I najbližu rodbinu... 
 MARKO: Vi samo sve učinite, kako će biti najbolje... Ja sam tako umoran... 
 MARA: Možda bi htio leći? 
 MARKO: Ne. - I onako ne bih mogao zaspati... 
 MARA: Zašto? 
 MARKO: Ne znam. - Sve mi je to još pred očima... Možda poslije... 
   
 Stanka. 
   
 KATA  malo otežući:  Slušaj, zete! - Htjela sam ti reći... 
 MARKO digne glavu i pogleda je. 
 KATA  nastavlja:  Ovaj... radi toga ormara...  Pokaže ormar kraj vratiju.  Da ti imaš djece, ja ne bih ništa tražila, ali ovako, znaš... ja sam to sama kupila... za svoje... A ti ćeš se i onako oženiti, pa - 
 MARKO  umorno:  Samo uzmite. - Ja ne trebam ništa. - Možete uzeti i onaj drugi ormar i oprave i sve... Šta će to meni?! 
 KATA: Ja sam ti radije rekla odmah, da se poslije ne ljutiš!... 
 JELA: Obukle smo joj i onako najljepšu opravu, što je imala... 
 MARA: Bilo bi možda bolje, da smo onu plavu... 
 JELA: Ova je jača... Vidjet ćeš, kakova će još biti sutra... 
 KATA: Ja ne znam samo, kako ćemo je spremiti u lijes... 
 JELA: Nitko neće htjeti... 
 MARA: Nekako ćemo već... 
 KATA: Ja se sjećam svojega oca, kad je umro... Bila je vrućina kao i sada... Njemu su popucali svi gumbi na kaputu... Nitko se nije dao ni blizu. - Onda smo napokon morale mi same... Sve su blazine bile pod njim mokre. 
 ROZA  prene se:  Ne... ne smiješ... 
 KATA  obazre se:  Vidiš, i zaboravile smo na nju... 
 MARKO  ugleda prosjakinju:  Zar je i ona ovdje? 
 KATA: Znaš, da ide od kuće do kuće... 
 MARKO: I baš danas je došla? 
 KATA: Tako... po redu... došla je...  Rozi:  Ustaj! 
 ROZA  pospano:  Kuda ću, a?  Ugleda odar:  Vidiš, još je ona tamo... 
 KATA: Ajde... Spremit ću ti postelju u kuhinji... 
 ROZA  dohvati onu granu:  Ne idem ja... Tjerat ću muhe... 
 KATA: Ajde, ajde... Kasno je... Tjerat ćeš muhe sutra... 
 ROZA: A... ona će i sutra biti ovdje? 
 KATA: Nego, da hoće! Ajde ti samo! Spavat ćeš kao na blazinama. 
   
 Odvede je sa sobom u kuhinju. 
 Deveti prizor 
 Marko. Jela. Mara. 
   
 JELA  pošla je k odru:  Valjalo bi ugasiti svijeće... 
 MARA: Dosta je, da i dvije gore po noći...  Jeli:  Ugasi ove kod nogu.  Priđe k Marku:  Zašto ne legneš? - Mi ćemo ostati gore. 
 MARKO: Ne. Neću! - Ajte vi samo spavati... 
 MARA: Meni se također ne da... 
 JELA  ugasila je međutim one dvije svijeće kod nogu:  Ja bih morala ipak pogledati kući, da vidim, što rade djeca... 
 MARA: Neće te biti strah? 
 JELA: Čega? - Mjesečina je vani... 
 MARKO: Možete ići skupa, ako hoćete... 
 JELA: Zar misliš, da sam tako strašljiva? 
 MARKO: Ja ne znam... 
 JELA: Ako Nikola ne spava, onda ću i njega dovesti amo... 
 MARA: Hoćeš rubac? 
 JELA: Šta će mi?! Toplo je vani.  Marku:  Nego... htjela sam ti reći, dok smo sami... I danas je već o tom bilo ovdje govora... 
 MARKO  prekine je:  Znam, što je. Moja ženidba, je li? 
 JELA: Da. - Ti ne možeš biti sam... Imaš grunta i svega, a to se ne da ovako... 
 MARKO: Pa zašto mi to govoriš već sada?... 
 JELA: Kako: sada? 
 MARKO: Vidiš, ona još tamo leži! 
 JELA  uzdahnuvši:  Moj dragi, ona se riješila svega, ali mi... mi smo još živi... 
 MARA: Pa da. Čovjek mora na to misliti... Drukčije se ne može!... 
 JELA: Ja bih znala, vidiš, za jednu... za tebe bi baš bila najbolja...  Mari:  Doru Mijatovu, znaš... 
 MARA: Ona bi bila dobra... 
 JELA: Nije premlada za njega... 
 MARA: I nema ništa djece... 
 JELA  Mari:  Ona je išla s tobom u školu? 
 MARA: Jest. 
 JELA: Muž joj je umro pred dvije godine... a onda, ima i novaca nešto... 
 MARA: Pa i lijepa je dosta... 
 JELA: Nego! -  Marku:  Ona bi za tebe bila mnogo bolja, nego kakova cura! 
 MARKO  digne se:  Ja sam već rekao, da se više neću ženiti... 
 JELA: Nemoj govoriti štogod! - Sada je, eto, došla žetva... A poslije će doći i drugi posli... Mi ćemo ti pomoći drage volje, ali - znaš i sam - svaki ima i svojega dosta... 
 MARA: Mojoj svekrvi nije ni sada pravo, što sam ovdje... 
 JELA: No, vidiš!... A poslije će još i više mrmljati!... 
 MARKO  gluho:  Vi svi ne znate... 
 JELA: Znamo mi dobro... Nisi ti kriv njezinoj smrti... Dogodilo se tako... Bog je htio, a mi moramo trpjeti.... Ali idem ja sada... Vratit ću se brzo. Nemojte zatvarati vrata!.. 
 Odlazi sredinom. 
 MARA: Žuri se natrag! 
 Deseti prizor 
 Marko. Mara. 
   
 MARKO  nakon kratke stanke:  Sigurno je i stara legla? 
 MARA  otvori malo vrata na kuhinji:  Zadrijemala je na ladici... 
   
 Šutnja. 
   
 MARKO  gledajući mutno preda se:  Ja ne znam, zašto vi svi to meni govorite... 
 MARA: Što? 
 MARKO: To... da se već ženim!... A ona je još sinoć bila živa!  Naglo, gotovo gnjevno:  Vi ne znate, kako je meni tu... unutra...  Uhvati se grčevito za prsa:  Kao da je kakova rana... i to tako reže... 
 MARA: Bože moj... mi ti hoćemo samo dobro!... 
 MARKO  kao da je nije ni čuo:  Još sinoć smo bili skupa... I onda smo legli, kao svaki dan... A oko ponoći sam najednoć osjetio, kako se nešta teško naleglo na me... Uhvatio sam je za ruke, ali su već bile hladne...  Časak šuti.  I ja, vidiš, ne znam ni sada, što sam onda učinio... Ja ne znam... Sjećam se, da me je spopao strah, da sam skočio s kreveta i da nisam vjerovao... a ne vjerujem možda još ni sada... Ne znam... A onda sam bježao k vama, i kad smo se vratili, ona je već bila sva tvrda... 
 MARA: Ti još uvijek misliš, da si ti tome kriv.. A, eto, doktor - 
 MARKO: Doktor to ne zna! - On samo veli, da je imala srčanu bolest, i da je to moralo tako najedamput doći! 
 MARA: On joj je već prije davao nekakove kapljice... 
 MARKO: Jest. - Ali, vidiš, ja sam sanjao... 
 MARA: Sanjao? 
 MARKO: Da. - I to još nisam nikome rekao... Sanjao sam, da sam došao odnekale kući... Bio sam sav mokar od kiše... Kod kuće nije bilo nikoga... Ondje, na onom ormaru, gorjela je svijeća... Svukao sam se i htio leći, ali najednom čujem, kako netko hoda u kuhinji... A ja sam sva vrata bio zatvorio... Pođem u kuhinju. - Nije bilo nikoga! - Ali kad sam se vratio u sobu, svijeće nije bilo više na ormaru... 
 MARA  drhtavim glasom:  Ugasila se? 
 MARKO: Ne. - Netko ju je odnio. - A kroz prozore se vidjelo crveno svijetlo, kao da negdje gori... Kao krv je bilo crveno... 
 MARA: A onda? 
 MARKO: Onda sam se naglo probudio, a ona je kraj mene ležala mrtva. 
 MARA: I toga si se tako preplašio? 
 MARKO: Nisam se preplašio, samo ne mogu zaboraviti... To mi je neprestano tu... u glavi... i nikako se ne može izgubiti... 
 MARA: Proći će to... 
 MARKO: Neće proći... Varaš se... Nije to samo tako... I danas, vidiš, ja znam, da sam radio; znam, da sam klijet i podrum dobro zatvorio, da sam platio doktoru... ja sve to znam, ali nekako mi se čini, da hodam u magli... Znam, da je to ona tamo, da ste je obukli, i da to gore svijeće, ali ipak mi je tako, kao da sanjam i da ne znam pravo, gdje sam... 
 MARA: Bože moj, još ćeš i ti oboljeti! 
 MARKO: Čujem te, i kako govoriš, ali mi se čini, da si negdje vani, da ti glas dolazi izdaleka... 
 MARA: Legni! - Bit će ti bolje! 
 MARKO: Ne! Ja neću više nikada spavati... 
 MARA  prestrašeno:  Marko! 
 MARKO: Da zaspim, uvijek bih sanjao, kako vidim ono crveno svijetlo na prozorima... i kako se ona nalegla na me, a ruke su joj hladne i tvrde... 
 MARA: Kako to danas čudno govoriš! - Ti si bolestan! 
 MARKO: Ne govorim ja čudno... Drukčije ti to ne može biti... 
 MARA: Još te nikad nisam čula tako - 
 MARKO: Ja i ne govorim drugo, nego ono, što je bilo... 
 MARA: Hoćeš li, da probudim staru?... 
 MARKO: Čemu? 
 MARA: Da ne budemo tako sami... 
 MARKO: Zar te je strah? 
 MARA: Nije, ali - 
 MARKO: Pusti je, neka spava... 
   
 Muk. 
   
 MARA pođe k prozoru i gleda na ulicu. 
 MARKO: Što gledaš? 
 MARA: Ne ide li Jela... 
 MARKO: Istom je otišla... 
 MARA: Rekla je, da će brzo doći... 
 MARKO: Možda je neće ni biti do sutra... 
 MARA: Ne bi onda obećala... 
 MARKO: Zašto ti ne legneš? 
 MARA: Neću. - A moram još i kolače izvaditi iz peći. 
 MARKO: Zar još nisu gotovi? 
 MARA: Jesu, ali orahnjače smo malo dulje ostavili unutra... 
   
 Stanka. 
   
 MARKO: Idi slobodno... Ja ću ostati sam... ne boj se... 
 MARA: Ali ako - 
 MARKO: Šta? 
 MARA: Možda bi ipak bolje bilo, da ostanem... 
 MARKO: Zar misliš, da se ja bojim? 
 MARA: Ne mislim, samo - 
 MARKO: Idi ti slobodno! 
 MARA: Ako hoćeš, napojit ću i konje... 
 MARKO: Nemoj. - Još su vrući. - Ja ću sam poslije... 
 MARA  ode u kuhinju. 
 Jedanaesti prizor 
 Marko. Neznanka. 
   
 MARKO, kad je ostao sam, preleti mu kroz kosti jedva osjetljiv drhtaj straha, i on se i nehotice obazre, gledajući samoću, što ga je okružila. - I nenadana misao javi se u mozgu. Promatrajući časak nepomični odar, strese se i pođe k vratima na desno, pa neko vrijeme prisluškuje. Zatim ode na prstima do onih drugih vratiju i zatvori ih. - I opet mu se pogled ustavi na odru. I onda pođe k njemu, časak još oklijeva, pa ugasi one obadvije svijeće. Soba se napuni bijelom, jasnom mjesečinom. - Već je prihvatio koprenu, da je odgrne, ali u taj čas začuje se na srednjim vratima kucanje. On spusti koprenu, naglo se okrene i gleda u vrata. - Kucanje se čuje još jednom. On čeka - gotovo ni ne dišući, - što će se to dogoditi, ali s mjesta ne može da se makne - kao da je prikovan. - I nakon trećega kucanja vrata se polako otvaraju. - On se trgne i stisne pijesti. 
   
 NEZNANKA pojavila se na pragu. Visoka je i odjevena u sivo odijelo. Lice joj se ne vidi, jer je rubac spušten duboko na oči. 
   
 MARKO  gotovo šaptom:  Šta hoćeš? 
 NEZNANKA uđe u sobu i zatvori za sobom vrata. 
 MARKO  još tiše, sasvim hrapavo:  Šta je? - Tko si?... 
 NEZNANKA  govori dalekim, čudnim glasom, u kojem ječi tihi odsjev tuge:  Idem iz daleka. - I došla sam ovamo... 
 MARKO  još uvijek ne može da se snađe:  Ali... kako? - 
 NEZNANKA  stoji nepomična:  Tražim počinka. - A vidjela sam ovdje svijetlo... 
 MARKO  kao jeka:  Više nema svijetla... 
 NEZNANKA  kao i prije:  Znam. - Ugasilo se upravo onda, kad sam došla pred kuću. 
 MARKO  gluho:  Ali... vrata su bila zatvorena... 
 NEZNANKA: Zatvorena? - Možda. - A zašto si ih zatvorio? 
 MARKO: Zašto? 
 NEZNANKA: Bojao si se, da tko ne dođe. Zato si i svijeće ugasio... 
 MARKO: Htio sam da budem sam... 
 Još uvijek je gleda, a da ni ne trene okom. 
 NEZNANKA: Ali ti nisi bio sam... Netko je bio uza te... 
 MARKO: Tko? 
 NEZNANKA: Ti ga nisi vidio, ali on je tebe neprestano gledao.  Pokroči bliže.  Sasvim je blizu bio uza te... 
 MARKO  nehotice nazaduje:  Tko si ti? 
 NEZNANKA: Rekoh ti već... idem iz daleka. - I samo sam se na čas svratila ovamo... 
 MARKO  velikih, prestrašenih očiju:  A što hoćeš? 
 NEZNANKA: Ništa. - Samo da malo otpočinem i da vidim... Onda ću opet dalje... 
 MARKO: Ali ovdje ne možeš ostati... U kući je mrtvac... 
 NEZNANKA  gotovo tužno:  Zašto me tjeraš? 
 MARKO: Ne tjeram, samo... 
 NEZNANKA: A tako sam umorna! - Već cijeli dan hodam... Bez odmora! 
 MARKO: Otkuda ideš? 
 NEZNANKA: Što ja znam?! - Idem tako! Već dugo... 
 MARKO  još uvijek sav smeten od straha, samo mu se oči nepomično cakle:  - Ja ne razumijem... 
 NEZNANKA: I ne možeš! To se ne može razumjeti ovako... 
 MARKO  dahne:  Ali... 
 NEZNANKA: Jednom ćeš razumjeti. - A možda će to biti prije, nego se i nadaš... 
 MARKO: Kako? 
 NEZNANKA: Poznaš li me? 
 MARKO gleda je prestravljeno. 
 NEZNANKA: Ja sam već bila ovdje. Ti se ne sjećaš! - A i danas sam te vidjela... 
 MARKO: Gdje? 
 NEZNANKA: Kad si se vraćao kući. - Stajala sam pod onom vrbom u sjeni, gdje su ti se konji preplašili... 
 MARKO: Konji? 
 NEZNANKA: Da. - Kraj one vode... Zar si i to zaboravio? 
 MARKO  otegnuto, kao da se sjeća nečega, što je davno prošlo:  Sada znam... 
 NEZNANKA: I onda sam išla za tobom... sve dalje... dok nisam ugledala svijetlo... 
 MARKO  izbaci muklo:  Ali kako si došla unutra? 
 NEZNANKA: Vrata su bila otvorena. 
 MARKO: Ja sam ih zatvorio... 
 NEZNANKA: Ti se ne sjećaš više ničega. 
 MARKO  grozovitim, suludim šaptom:  Ja vidim sve... i čujem... ali tu u glavi nešto... kao da se sve okreće...  Pođe prema kuhinji. 
 NEZNANKA  zakrči mu put:  Kuda ćeš? 
 MARKO: Po svijetlo... 
 NEZNANKA: Zar nema dosta svijetla? 
 MARKO: Ja više ne mogu biti ovdje... Poludjet ću! - Pusti me! 
 NEZNANKA: Ne! 
 MARKO: Ja ću vikati! 
 NEZNANKA: Viči! - Nitko te neće čuti, dok sam ja ovdje... 
 MARKO  kao da je ugledao ponor:  Što veliš? 
 NEZNANKA  ledeno:  Ti moraš ostati sa mnom! 
 MARKO  kroz zube:  Pusti me! 
 NEZNANKA: Ne! 
 MARKO  kanda će nasrnuti na nju:  Pusti! 
 NEZNANKA uhvati ga za obje ruke. 
 MARKO  muklo krikne:  Ah!...  Istrgne se i odskoči natrag, pa se prihvati za jednu stolicu. 
 NEZNANKA: Zar si me prepoznao? 
 MARKO  nakon kratkoga muka:  Ne znam. - Ruke su ti kao led... 
 NEZNANKA: Bojiš me se možda? 
 MARKO ne odgovara. 
 NEZNANKA: Hoćeš li sa mnom? 
 MARKO: Ja? 
 NEZNANKA  prodorno:  Hoćeš li? 
 MARKO: Kamo? 
 NEZNANKA: Čemu pitaš? 
 MARKO: Idi! Ne govori mi više ništa. 
 NEZNANKA: Tamo, kuda ja idem, mora da je lijepo... Ideš samo sve dalje, a ne ćutiš ništa... Za tobom odmiče put, a cesta kojom prolaziš sve je dulja... I nema joj kraja... Neprestano izlazi sve veća i šira i ljepša... Dođi!... 
 MARKO  u najvećoj tjeskobi:  Možda ja sve ovo samo sanjam?... 
 NEZNANKA: Ne. - Ti gledaš. - Evo, pred tobom je odar i mjesečina i ja... 
 MARKO: A one? Zar su one tamo umrle? 
 NEZNANKA: One spavaju... i doskora će vidjeti sve... 
 MARKO: U snu? 
 NEZNANKA: To je svejedno... 
 MARKO  kao da je nešto hladno prostrujilo njegovim tijelom:  Tako je strašno tiho sve ovdje... 
 NEZNANKA: Ne čuješ li kucanje ure? 
 MARKO: Ne. - Ustavili su je... 
 NEZNANKA: Ali ipak se čuje... Skoro će ponoć... 
 MARKO  gluho:  Ponoć? 
 NEZNANKA: Da. - A još prije ponoći moram odovud... 
 MARKO  u nekoj vrtoglavici:  Zašto će sada ponoć?... 
 NEZNANKA: Zašto? - Jer je sve zaspalo... sve je mrtvo... 
 MARKO: A ja? 
 NEZNANKA  dolazi bliže k njemu:  Ti gledaš i čuješ... 
 MARKO: Tebe? 
 NEZNANKA: Ja ne znam, koga... 
 MARKO  sav je utopljen u valu bijeloga sjaja, što pada kroz prozor:  Kakova je to mjesečina! 
 NEZNANKA: Bijela je kao i cesta, kuda ću poći! 
 MARKO  na časak se samo prenuo:  A odar? 
 NEZNANKA: Ne gledaj ga više... Nema ga... 
 MARKO  tiho:  Nema ga? 
 NEZNANKA  sasvim blizu njega:  Hoćeš li sa mnom? 
 MARKO: S tobom? 
 NEZNANKA: Zar me još uvijek ne poznaš? 
 MARKO: Ne... 
 NEZNANKA: A hoćeš li znati, tko sam? 
 MARKO  časak šuti, a zatim šane:  Hoću! 
 Oboje stoje u punoj mjesečini. 
 NEZNANKA: Dobro. - Digni rubac s mojega lica... 
 MARKO zadršće i kao da bi već htio, ali mu ruka klone. 
 NEZNANKA: Prepoznat ćeš oči... 
 MARKO: Oči? 
 NEZNANKA: Vidio si ih već mnogo puta... 
 MARKO: Prepoznat ću ih? 
 NEZNANKA: Moraš... 
 MARKO: I ja bih - 
 NEZNANKA: Bojiš se? - Evo, ja ću sama...  Skine rubac s glave, i u mjesečini se ukaže lijepo, blijedo lice. 
 MARKO krikne i nasloni se na zid, prekrivši rukama oči. 
 NEZNANKA odlazi polako napolje i zatvori vrata. 
 Čas gluhe tišine. 
 Dvanaesti prizor 
 Marko. Mara. 
   
 MARKO  skine naglo ruke s lica i opazi da je sam. Dršće po svem tijelu. Čas tako stoji, a onda se zatrči prema vratima u pozadini:  Zatvoreno!  Uhvati zapor, ali ne može u prvi čas odvrnuti. Bijesnim, očajnim krikom:  Otvorite mi! Ugušit ću se!... Otvo -  Istrgne zapor i rastvori vrata širom. Riječ mu se uduši u grlu, i on se sruši nemoćno preko praga. 
 MARA  izađe naglo s desna:  Što je zaboga? - Tko je ugasio? -  Opazi Marka i skoči k njemu:  Marko!  Uhvati ga za ruku:  Marko!...  Groza noćnoga straha kanda joj je potkosila koljena, i ona klekne kraj brata užasnih, prestravljenih zjenica. 
   
 Dvorište je puno mjesečeve bjeline. - Sa zvonika se čuje, kako odbija ponoć. 
   
 Zavjesa pada 
 
 
 Rječnik 
 blazina  - perina, pokrivalo 
 duplir  (tal.) - dvokraki svijećnjak 
 karmine  (lat.) - gozba u čast pokojnika, podušje 
 lagvić  - bačvica 
 pijest  - pest, šaka 
 šimšir  (tur.) - zelenika, vrsta zimzelene biljke 
 vizitirati  (franc.) - pregledati 
 
 
 Bilješka o autoru 
 Fran Galović 
 (Peteranec, 20. 7. 1887. - Radenković, Srbija, 26. 10. 1914.) 
   
 Hrvatski književnik - pjesnik, novelist i dramski pisac - iz razdoblja moderne, sa samo 27 godina tragično je preminuo na samom početku Prvog svjetskog rata, ali je stvorio obiman književni opus u kojemu posebno iskače antologijska zbirka  Z mojih bregov , uz Krležine  Balade Petrice Kerempuha  vrhunsko ostvarenje suvremene kajkavske lirike. 
   
 Pučku školu polazio je u rodnom mjestu. Godine 1894. odlazi u Zagreb, gdje je 1906. godine maturirao. Zatim upisuje slavistiku i klasičnu filologiju u Zagrebu, ali studij prekida nakon što je zbog sudjelovanja u studentskom štrajku isključen sa Sveučilišta. Godine 1908. nakratko studira u Pragu. Iste godine vraća se u Zagreb gdje nakon završetka studija (1913) radi kao profesor na zagrebačkoj Drugoj realnoj gimnaziji. Kao pričuvni kadet 27. domobranske pješačke pukovnije mobiliziran je u jesen 1914. godine. Sudjelovao je u borbama na srpskom bojištu gdje je i poginuo odmah na početku rata - u 27. godini. Okolnosti pogibije nisu sasvim jasne, pa postoje mišljenja, čak i neke indicije, da se radilo o samoubojstvu, odnosno namjernom izlaganju neprijateljskom metku. 
 Bio je pripadnik pravaškog omladinskog pokreta, te je pokrenuo i uređivao pravaški časopis  Mlada hrvatska  (1908-1909, 1911). Njegovi članci, književne i kazališne kritike bili su razasuti po brojnim časopisima ( Vijenac, Hrvatska pozornica, Književni prilozi, Pobratim, Prosvjeta  i dr.) sve do 1942. godine, kada su objavljeni u  Člancima i kritikama  sabranih djela. 
   
 U spomen 11. listopada 1903  ( Hrvatsko pravo , 1903), prvu objavljenu pjesmu, napisao je povodom otkrivanja spomenika A. Starčeviću, potpisavši se pseudonimom Hrvatski đak. Nekoliko njegovih pjesama ( Zrcalo, Childe Harold  i dr.) uvršteno je u  Hrvatsku mladu liriku  (1914), jednu od najpoznatijih antologija hrvatske poezije. Autor je sonetnog ciklusa  Četiri grada  (1913), u kojemu je zamjetan utjecaj poetike parnasovaca. 
 Vrhuncem Galovićevog pjesništva smatra se njegova dijalektalna poezija, odnosno ciklus  Z mojih bregov,  napisan u dva navrata, 1913. i 1914. godine, uglavnom u očevom vinogradu za vrijeme pjesnikova boravka u rodnom Peterancu. Ciklus je prvi put u cijelosti objavljen u Krležinoj  Književnoj republici  1925. godine. Tvore ga dvadeset i dvije pjesme, od trideset koliko ih je Galović namjeravao napisati, usustavljene prema godišnjim dobima ( Pramalet, Leto, Jesen, Zima ), koje na podravskoj kajkavštini ostihotvoruju ugođaje tjeskobe, prolaznosti i usamljenosti. Galovića se zbog ove zbirke smatra začetnikom i utemeljiteljem suvremenog kajkavskog pjesništva. "Nevelika Galovićeva kajkavska zbirka, čak pjesnički torzo, ugradila se u temelje obnovljene, moderne hrvatske kajkavske lirike kao njezin svjež i snažan početni akord, uz Krležine  Balade  njezino najcjelovitije individualno poglavlje. Kao sastavni dio lirike moderne…uspjela je sintetizirati mnoge odrednice toga pjesništva na jeziku koji se pokazao životnim i funkcionalnim na svim planovima svoje egzistencije" (Joža Skok). 
   
 Autor je uglavnom kraćih proznih djela ( Nesreća, Marica, U sutonu ; 1908) među kojima se svojim izrazitim modernističkim pripovjednim postupcima ističe  Svekar  (1912), te nešto opsežnije  Začarano ogledalo  (1913) i  Ispovijed  (1914). 
   
 Galovićeva dramska djela čine fizički najveći dio njegovog opusa: napisao je čak 17 drama, a još 11 ih nije dovršio. Većina njih objavljena je tek posthumno u  Djelima Frana Galovića  (1942-1944). 
 Za života je objavio dramu  Tamara  (1907), sadržajno blisku baladi sa motivima ljubavi i smrti, nastalu prema istoimenoj poemi M. J. Ljermontova.  Tamara  je "postavljena na čvrstoj motivacijskoj osi subjektove nakane: čežnje za idealnom ljubavi koja se preobražava u tipično secesijsko sjedinjenje Erosa i Thanatosa" (D. Detoni Dujmić). Osim prozne, postoji i druga verzija te drame sastavljena u stihu. 
 Trilogija  Mors Regni (Zvonimir, Stjepan II.  i  Petar Svačić)  bavi se hrvatskom poviješću. 
 Drame  Mati  (1908),  Pred zoru  (1908) i  Pred smrt  (1913) smještene su u ruralnu sredinu.  Pred smrt  je realistička, naturalistička jednočinka, čiji je kraj, međutim, simbolički: u zadnja dva prizora pojavljuje se nadnaravni lik Neznanke, koja znači smrt, ali ne više njenu biološku, nego metafizičku, spiritualnu stranu (Senker). Drama se temelji na kontrastu tragičnosti smrti i banalnosti njezina prihvaćanja. Tu dramu i suvremena kritika i novije interpretacije ističu kao najuspjelije Galovićevo dramsko djelo, te se u njoj prepoznaju postupci moderne i poetika ekspresionizma i Maeterlincka. 
 Tema jednočinke  Valovi  (napisana 1909, tiskana poslije autorove smrti 1916.) je stereotipni ljubavni trokut, uz vrlo uspjeli "salonski dijalog". U radničku, urbanu sredinu smještena je nedovršena drama  Sodoma  (1911), koju karakterizira urbana zagrebačka kajkavština. 
 Simbolistički misterij  Marija Magdalena  (1912) sastavljen je u stihovima. Biblijska grešnica Marija Magdalena prikazana je izrazito erotizirano, pa je ta drama odbijena za prikazivanje zbog mogućih prosvjeda svećenstva. 
 "Kroz Galovićeve je dramske tekstove prohujalo sve ono što se nataložilo u burnim godinama tzv. moderne, odnosno hrvatske varijante srednjoeuropske secesije" (D. Detoni Dujmić), od Ibsena i Strindberga, preko Maeterlincka i Hauptmanna, do Wildea. U tim "dramskim pričama za čitanje" (D. Detoni Dujmić) suprotstavljena je zbiljnost i fantastika, čime ostvaruju prizore u kojima je realistička zamisao predmetom simboličkog i poetskog očuđenja. 
 Dvije njegove jednočinke,  Grijeh  i  Tamara , postavljene su na scenu kada je Galović imao samo 20 godina (rujan 1907), a trilogija  Mors regni  izvedena je u sezoni 1908/9. Nakon autorove smrti, 1916. godine, izvedene su i drame  Pred smrt  i  Mati . 
 Pisao je i kazališne kritike u kojima je iznosio vlastite poetske smjernice, među kojima se ističe težnja za poetizacijom dramskog izraza. 
   
 
   
 Tekst prema: 
 
 Djela Frana Galovića , prir. Julije Benešić, Hrvatski izdavalačko bibliografski zavod, Zagreb, 1942-43. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Frana Galovića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-190-2 
 © 2013. Bulaja naklada d.o.o. 
 
 