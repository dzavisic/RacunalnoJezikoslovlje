
 
 Egloge 
 aliti 
    razgovori pastijerski 
   
 Ignjat Đurđević 
 
 
 Sadržaj 
 
 PIR RUMENKE I MILJENA (Egloga I. aliti Razgovor pastijerski prvi) 
 LJUBICA (Egloga druga) 
 LJUVENA ZABAVA (Egloga III.) 
 BIJELKA (Egloga četvrta) 
 LOVORKA (Egloga peta) 
 SATIRI (Egloga šesta) 
 ČISTA ZAGORKA (Egloga sedma) 
 POSJED VILINJI (Egloga osma nedospjena) 
 Ekloga IX: RAKLICA 
   
 Rječnik 
 Bilješka o autoru 
 Impressum 
 
 
 PIR RUMENKE I MILJENA 
 
    Egloga I. aliti Razgovor pastijerski prvi 
   
 Radmio stari pastijer, skup vila, skup pastijera, skup satira, skup pirnika 
   
      Sunce ljepši dan vođaše 
    i proljetna rados mila 
    k našijem stranam prostiraše 
    iskitjena rusam krila; 
         pomladi se lug i gora, 
    kî pod snijegom sijedi stahu, 
    i zelenijeh vrh prostora 
    vjetrici se prolijetahu, 
         kad pristupi dan čestiti 
    u kî imaše čes ljuvena 
    srećnijem pirom sjediniti 
    lijepu Rumenku i Miljena, - 
         lijepu Rumenku, u dragosti 
    koje ljepos suncu odsiva, 
    a ćud blaga svo'om ljeposti 
    istu ljepos pridobiva, 
         i Miljena, kî najprvi 
    sred pastijera djelim svîto 
    blagom, licem, znanjem, krvi 
    gizdaše se plemenito. 
         Jur pastijeri bjehu ustali 
    s drazijem vilam punijem dike, 
    da bi izrana pripijevali 
    pričestite vjerenike, 
         stavni i mudri kad Radmio 
    krenuć vijencom prame sijede, 
    da bi rados uzmnožio, 
    pusti iz glasa sej besjede: 
 Rad. 
      Zlatnijem krilim leti sada 
    k nam, žuđeni bože od pira, 
    čijem proljetje vrh livada 
    svoj veseli zrak prostira. 
         Ako vjetric listjem krene, 
    ako listje cvijetjem gori, 
    ako usti svo'e rumene 
    dragi u miris cvijetje otvori, 
         sve nam veli: "Pojte pjesni, 
    o pastijeri, o gospoje! 
    ovo 'e danak od ljuvezni, 
    od raskoša vrijeme ovo je." 
         Tijem svak blage česti u krilu 
    slatko doba kušaj odi, 
    čijem Rumenku, rajsku vilu, 
    vrijedni Miljen jutros vodi. 
         I ne samo naresimo 
    svi veseljem srca i lica 
    i pram skladno nakitimo 
    vijencim rusa i ružica, 
         neg pomnimo da i u cvijetu 
    rumene se stada bijela 
    i zeleni vijenci opletu 
    volovima tvrda čela. 
         Dub, ki nejma cvijetja svoga, 
    cvijet pristavljen na se primi; 
    golet hridja neplodnoga 
    zeni kitam razlicimi. 
         Izravnite cvijetne pute 
    kitnijem krunam zgar vjenčane, 
    u gizdavi luk prignute 
    zaručite s granam grane, 
         narešene da pod sjeni 
    lijepa dikla provede se 
    i da luzi okrunjeni 
    mješte sunca njom se urese. 
         Neka iz gora brzi i laci 
    divji ljudi sred slobode 
    i satiri veseljaci 
    u tamašah kola izvode; 
         nek razbludnijeh sred zabava 
    na zvek bubânj romoniti 
    rados, pokoj, ljubav, slava 
    u tanac se s nami uhiti, 
         tere na naš glas medeni 
    nošen blazijeh od vjetara 
    gora iz guste svo'e zeleni 
    razlijega se i odgovara. 
 Skup vila 
      Zelen budi u razbludi 
    dzorne rose dar čestiti, 
    rumene se vrsi od gora, 
    jasna dzora 
    zemlju i nebo cvijetjem kiti. 
 Skup past. 
 Pjevajte, diklice, vodite u slavi 
         vrh cvijetja i travice tanačac gizdavi, 
    er ljepši dan sviće, gdi sreća ljuvena 
         domalo združit će s Rumenkom Miljena. 
 Skup vila 
      Poprav dzora cvijetna iz mora 
    vas od cvijetja dan iznese 
    u kî draga posred krila 
    cvijetu od vila 
    cvijet od mladâc združit će se. 
 Skup past. 
 Diklice, slavite veseli pir sada, 
         ter izgled uzmite od ova dva mlada. 
    Hrlite, ljuveni gdi vas naš plam zove, 
         na pokoj žuđeni, na slatke celove. 
 Skup vila 
      Junčić s blagom svojom dragom, 
    mlada ovčica s drazijem pase; 
    danas svaka zvijer i ptica 
    ljubovnica 
    sve što ljubi drži uza se. 
 Skup past. 
 Pjevajte, diklice, općenu čes danas 
         i čujte vjetrice uzdisat na vaš glas, 
    er ljepši dan sviće, gdi sreća ljuvena 
         domalo združit će s Rumenkom Miljena. 
 Skup vila 
      Danas zmija najgorčija 
    bludeći se jijed ostavlja; 
    lav nesvijesni, vepar hudi 
    pri razbludi 
    svo'u nemilos zaboravlja. 
 Skup past. 
 Diklice, slavite veseli pir sada 
         ter izgled uzmite od ova dva mlada. 
    Hrlite, ljuveni gdi vas naš plam zove, 
         na pokoj žuđeni, na slatke celove. 
 Skup vila 
      Našoj sreći romoneći 
    svi kladenci rados plode, 
    suh panj zene i daleče 
    svud protječe 
    med iz dubja, mlijeko iz vode. 
 Skup past. 
 Pjevajte, diklice, u dzorno sej vrijeme, 
         združite slavice žuberom ljepšijeme, 
    er ljepši dan sviće, gdi sreća ljuvena 
         domalo združit će s Rumenkom Miljena. 
 Skup vila 
      Svoj izbrani plam na grani 
    ljuven slavic zove i poje: 
    "Letni k meni, dušo, er sada, 
    ako ikada, 
    celivat se pristojno je." 
 Skup past. 
 Diklice, slavite veseli pir sada 
         ter izgled uzmite od ova dva mlada. 
    Hrlite, ljuveni gdi vas naš plam zove, 
         na pokoj žuđeni, na slatke celove. 
 Skup vila 
      Sve prikrili danas mili 
    svo'em razbludam bog ljuveni: 
    ljube vode, cvijeti i dubi, 
    gora ljubi, 
    ljube vjetri zatravljeni. 
 Skup past. 
 Pjevajte, diklice, vodite u slavi 
         vrh cvijetja i travice tanačac gizdavi, 
    er ljepši dan sviće, gdi sreća ljuvena 
         domalo združit će s Rumenkom Miljena. 
 Skup vila 
      Igraj kolo uokolo, 
    er na igranje pričestito 
    našu mlados zove sada 
    ljubav mlada, 
    mladi danak, mlado lito. 
 Skup past. 
 Hrlite, tecite, satiri veseli, 
         da i vi slavite ovi dan pribijeli. 
    Divjačnijem tancima, čijem priđu svatovi, 
         i špotnijem pjesnima častite pir ovi. 
 Satir I. 
      Sviri, glumče, bubnju, udari, 
    er se danas peče i vari. 
         Nek svaki od nas kô prug skače, 
    er pod nogam nije nam drače. 
         Pir je i brašna jes dovolje; 
    skoč'mo, bratjo, skoč'mo bolje. 
         da nas bolje gozba užiri, 
    udri, bubnju, glumče, sviri. 
 Satir II. 
      Sad je vrijeme, sa svom vlasti 
    da se kuplje svak u masti, 
         da nam s piće smočne i lipe 
    pretilinom brade kipe, 
         da se obilnijem cvijetjem krune 
         rujna vina čaše pune 
         da pjevamo mi satiri; 
    udri, bubnju, glumče, sviri! 
 Satir III. 
      Tijem nemojmo bit zamani 
    mi danaska siti i pjani, 
         neg hvalimo do nebesa 
    svi nevjestu punu uresa. 
         Nje je lice vidjet svuda 
    ko posuta rusam gruda. 
         Za njom ginu svi pastiri; 
    udri, bubnju, glumče, sviri! 
 Satir IV. 
      Ako 'e Miljen zet čestiti, 
    i ja š njime zet ću biti: 
         on će diklu lijepu odveće 
    a ja sočno grlit pleće. 
         On će ljubit usta od vile, 
    ja kantulu bačve mile, 
         dok se ljubav mâ samiri; 
    udri, bubnju, glumče, sviri! 
 Satir V. 
      Me na gozbi srce žudi 
    da s nevjestom svak me nudi, - 
         ne da stisnem usta i jajce 
    liznem samo na kravajce, 
         neg da u tustom smoku i vinu 
    mu nabređam trbušinu, 
         da se većma triš raširi; 
    udri, bubnju, glumče, sviri! 
 Satir VI. 
      Je li draža stvar na sviti 
    negli vazdan jesti i piti, 
         dokle god ti ješa iz oči, 
    ušim, grlom, nosom skoči; 
         prid očima dokle svake 
    zvijezde uzvidiš i svijetnjake 
         letjet po tri, po četiri; 
    udri, bubnju, glumče, sviri! 
 Satir VII. 
      Eto veće sva družina 
    približi se nevjestina: 
         sve babice cvijetja pune 
    kume kite i korune, 
         djever, bapci, kum, svatovi 
    i prvijenci Miljenovi: 
         tijem se odovle naš put tiri: 
    udri, bubnju, glumče, sviri! 
 Skup pirnika 
      Eto dzorno srećno vrijeme 
    vjerenicim čestitijeme 
    svaku rados, 
    svaku slados 
    u raskošah vodi uza se; 
    pomilja se dan s istoči, 
    da razblude njih svjedoči, 
    da njih dike nagleda se. 
         Razmišljajuć što će biti, 
    čistijem sramom rumeniti 
    zasramljena, 
    pristrašena 
    Rumenka se lijepa vidi; 
    nu joj srce dobro sluti, 
    er potajnu rados ćuti 
    i hitros je što se stidi. 
         Spomeni se, o Miljene, 
    od jakosti tve hrabrene, 
    kad u krilu 
    dragu vilu 
    tvoja imati želja uzbude: 
    nevanjem se nje ne ustavi, 
    plam samiri tve ljubavi, 
    stavi u djelo tve požude. 
         Ne straši se, oštrom riječi 
    kad se ona na te opriječi 
    ter uzbrani 
    cvijet izbrani 
    u najprvo susretište, 
    er tko ide ruse brati 
    nejma od drača strah imati, 
    ni od pčele tko med ište. 
         Ljubite se u veselju, 
    ispunite dugu želju! 
    vaša dika 
    ljubovnika 
    prigrliti naglo hrli, 
    kako brštan stup kameni, 
    kako loza dub zeleni, 
    kako trava zemlju grli. 
 Rad. 
      Sada vaše glas ljuvezni, 
    o pjesnici, uspregnite 
    i zamalo pirnijeh pjesni 
    slatki vapaj ustavite, 
         vjerenicim nek drazima 
    drag blagosov budem dati, 
    kî počinjem željno njima 
    u ove glase naricati: 
         Vi, u miru kî vodite, 
    o bogovi, srećno vrijeme, 
    vi me riječi potvrdite 
    blagodarstvom neumrlijeme. 
         Klasjem njive, plodom stada, 
    vaš stan blagom čes napuni: 
    vječnijem cvijetim vam livada, 
    vječnijem voćem lug se okruni. 
         Plodni daždi mirna oblaka 
    zaplatili vaše trude, 
    ralom vašijeh od težaka 
    otkrile se zlatne rude. 
         Ljubili se s plama duga 
    vrući u željah, lijepi u licu, 
    kô grlica ljubi druga, 
    kako golub svo'u družicu. 
         Zete, da bi srcu u tvomu 
    čas od vjere sej hvalio 
    i na zboru poštenomu 
    među prvijem slavan bio; 
         djelom, htijenjem i ljubavi 
    ti sjedinjen s dragom vilom 
    okrunio danke u slavi 
    srećnom smrti, svrhom milom. 
         Vilo, porod pun dragosti 
    darovo ti kralj od nebi, 
    ćaćku sličan u kreposti, 
    u ljeposti sličan tebi; 
         da bi sladak nada svima 
    s tvo'em pastijerom vijek vodila 
    i njegovijem da bi očima 
    i pod staros lijepa bila. 
         Vedrijeh dana tijek proveli 
    u radosti, slavi i dici, 
    zdravi, obilni i veseli, 
    o čestiti vjerenici. 
   
      Svrha egloge prve 
 
 
 LJUBICA 
 
    Egloga druga 
   
 Zdržanje: 
 Ljubica vila s Tratorkom zaljubjena, a od svoga oca Brštanku bogatomu pastijeru obećana, s Mlađenom staricom razloži tužeći se 
   
   
      LJUBICA i MLAĐENA 
   
      S koraljnoga jur prodzora 
    u istočnoj bješe strani 
    navijestila zemlji dzora 
    da je blizu zrak sunčani, 
         i poslala svo'e vjetrice, 
    da ga izrana njoj čestite, 
    da probude sve slavice 
    i livade cvijetjem kite, 
         kad Ljubica za istužiti 
    jad svoj željne kroz besjede 
    zaklonite sred zabiti 
    s svo'om stražnicom u gaj sjede. 
         Tuj čijem taštijem plamom gine 
    a druga joj nje plam gasi, 
    skrovna boles vil jedine 
    u ovake se tužbe oglasi: 
 Lju. 
      Nemoj, nemoj, o Mlađena, 
    razgovorom slijedit veće: 
    tuga moja nije općena, 
    moja rana lijeka neće. 
         Čuj me smeće gdi počinju, 
    viđ me službe jadnu platu: 
    hudi ćaćko kô robinju 
    prodo me je, vaj, na zlatu. 
         On Tratorku ote momu 
    mene i sa mnom dušu ujedno, 
    a Brštanku bogatomu 
    obeća me nepravedno. 
         Ah, udesi nesmiljeni, 
    kâ neprava sila ovo je! 
    ah, Tratorko moj ljubjeni, 
    izgubljeno dobro moje! 
 Mlađ. 
      O Ljubice moja mila, 
    ne mori me tvo'im uzdasi 
    i u moru gorka cvila 
    tve ljeposti zrak ne gasi, - 
         tve ljeposti kâ čijem nosi 
    vedr'ju svjetlos, ljepše cvijetje 
    dan uzmnaža i donosi 
    primaljetju primaljetje. 
         Bolje neg ti mislile su 
    zvijezde o tvojoj, hćerce, sreći 
    ke činiše tvomu uresu 
    slična uresom vojna steći, 
         kom se blago svud gotovi, 
    svud oblijeću rojne pčele, 
    ječi zemlja pod volovi, 
    planine se stadim bijele. 
         Ti s' najljepša među nami, 
    nu tko 'e mudar, svak govori 
    da nije scijenjen ni drag kami, 
    ako u zlatu vas ne gori, 
         čin' da ti je u spomeni 
    nad sve ine kô ljepši je 
    u vjenačcu cvijet rumeni 
    koga zlatna žica ovije. 
         Lijepa 'e ljepos, nu dovika 
    blago ljepos nje pritiče: 
    blagom narav svakolika, 
    svijet se i nebo blagom diče. 
         Sve se u srebru more gizda, 
    kad ga udari zrak s nebesi; 
    srebrom mjesec, srebrom zvizda, 
    srebrom dzora lice resi. 
         Tko što žudi, dobro znamo 
    da po samom steć blagu će 
    i pod suncem blago samo 
    rijet se može svemoguće. 
         Sred strašnoga zidat mora 
    sione rijeke ustaviti, 
    izravniti tvrđe od gora, 
    k sebi od svijeta kraj priniti 
         od blaga je moć i snaga, 
    koga se oblas svudi čuje: 
    čovjek blagom svijet podlaga 
    i do neba gospoduje. 
         Dub, na kom je plodno blago, 
    pomno 'e čuvan od vjetara, 
    a ubogo hridje i nago 
    svaki iz neba trijes udara. 
         Što sad veliš? Viđ najveće 
    gdi te česti slijedom slijede! 
 Lju. 
 Razmišljajuć me nesreće, 
    ne razabrah tve besjede. 
 Mlađ. 
      Ja govorah, mâ ljubjena, 
    da tko 'e bogat ljubit se ima. 
 Lju. 
 Ne naprijeda, ne, Mlađena, 
    er me vrijeđaš tijem riječima! 
         Dali ja ću bez razloga 
    i s požude potištene 
    pustit ljepos draga moga, 
    kôj na zlatu nije procjene? 
         Cijeć ljubavi tač izdane, 
    pri neharstvu mom pod nebi 
    gore, polja, luzi, strane 
    suproć meni vapile bi; 
         hridi, dubja, zvijeri i ptice 
    vapile bi po dubravi: 
    "I tako li, nevjernice, 
    ljubovnika verna ostavi?" 
 Mlađ. 
      Nijesi sama, o diklice! 
    sve smo žene take ćudi: 
    riječca dvorna, lijepo lice 
    naše srce lasno oprudi. 
         Kad tko na nas s tega uzroka 
    jedan uzdah na pô usti, 
    jedan pogled ispod oka, 
    jednu suzu silom pusti, 
         stravljene se tad pridamo 
    s njeke sile mi skrovite 
    i da zdvora još varamo, 
    unutra smo, znaj, dobite. 
         Nu koje su mudre i znane, 
    kad im zlato gdi se objavi, 
    od njih svaka svoje izbrane 
    ljubovnike zaboravi. 
         Ovu pjesan po dubravi 
    sve pjevahu njekad vile: 
    "Bježi od nas, o ljubavi, 
    ako nejmaš zlatne strile." 
         Man ćeš strijeljat te diklice 
    ke ne ustrijeliš darovima, 
    pokli jaču nego lice 
    puna ruka krepos ima. 
         Povijeda se višnji Jove 
    da prilijepu Danau steče, 
    kad pusteći svo'e trjeskove 
    daždu u zlatnom k njoj doteče. 
         Ah da kadgod unaprijeda 
    pade taki daž od boga, 
    ljepši od rose, slađi od meda, 
    draži od dažda proljetnoga 
         ke pastijerke, vile koje, 
    držeć zlato samo u scjeni, 
    podigle bi skute svoje 
    za primiti daž zlaćeni. 
 Lju. 
      Tebi kô mom ćaćku isti 
    bijes i staros svijes je uzela; 
    zato tamnoj pri koristi 
    sva kreposna puštaš djela; 
         er što 'e blago pak u stvoru? 
    Sve 'e privara želje naše; 
    spomeni se što na zboru 
    mudri Vitoš besjeđaše, 
         da bî zlatni vijek hvaljeni, 
    kî ne znaše zlato što je, 
    u kom njekad puk blaženi 
    rajski život uživo je. 
         Jedna zemlja svijem ljudima 
    bî sve imanje, blago i bitje, 
    u svom licu kažuć njima 
    vječnu jesen i prolitje. 
         Nitko ne zna što 'e strah blidi 
    noćne od zvijeri, danje od guse; 
    dubja slastim, mlijekom hridi 
    uzvirati viđahu se. 
         Tad se umrli nasitiše 
    nebranjenijem razbludama 
    i ljuvenijem zakon biše 
    u ljubavi ljubav sama. 
         Tad ne silom oca i blaga 
    neg svôm voljom sadruženi 
    plandovahu drag uz draga 
    veseloga dubja u sjeni, 
         oba mirni u svo'oj sreći 
    i nepomni vele imati, 
    i bogastva na želeći 
    oba u srcu pribogati. 
         Jestojsku im dub gizdavi, 
    pitje iz rijeka med davaše 
    i pernicu njim na travi 
    rados, pokoj, mir steraše. 
         Ali netom iz dubina 
    i iz propasti blizu pakla 
    sila od zlata i vrlina 
    za okužit svijet se izmakla, 
         naše štete i poraze 
    iznije u skutu crnom tade, 
    zavidosti, srdžbe, omraze, 
    varke, smeće i zavade. 
         Prid njim zlatni vijek pobježe, 
    ljubav pođe, mir izginu, 
    a ženidbu ljudi uzeše 
    za prokletu trgovinu. 
         Reče ovako pastijer znani, 
    a ja krepos za slijediti 
    držim zlato sve zamani, 
    grdim blago sve na sviti. 
 Mlađ. 
      Krepos ljubiš? da cijeć česa 
    ne poslušaš ćaćka ureda? 
 Lju. 
 Zašto mi ino, znaj, s nebesa 
    sveta vjernos zapovijeda. 
         Čulo 'e nebo, kad obećah 
    ja Tratorku a on meni, 
    da u srećah i u nesrećah 
    živjet ćemo sadruženi, 
         da će prije u poludne 
    zvijezda noćnijeh zrak sinuti 
    a iz gora zvijeri trudne 
    valu u morskom počinuti, 
         negli ja ću slijedit mlada 
    van Tratorka ljubav inu, 
    neg Tratorko moj će ikada 
    mene ostavit svo'u jedinu. 
         Moj Tratorko, uvijek tebi 
    hoću srce me hraniti; 
    dokli uzbudeš živ pod nebi, 
    moj si, er ne mož neg moj biti. 
 Mlađ. 
      Nije to pomnja od vjernosti, 
    hćerce, u tebi, poznam dobro, 
    neg je ljubav od ljeposti, 
    ku je slijedit tvoj duh obro. 
         Nu znaš ukras da ljuveni 
    od vremena silom vene, 
    a svud siva, vjeruj meni, 
    zrak starosti pozlaćene. 
 Lju. 
      Premda ljepos i nje hvala 
    svoga uresom blaga siva, 
    blago od zemlje, blago od kala, 
    mrtvo blago pridobiva; 
         Premda pramim zlatnu rudu 
    bijelijem licem srebro dijeli 
    i u koraljnom usta sudu 
    hrani biser priveseli, 
         ne stavljam se ja od tega 
    što poginut skoro umije, 
    nego ljubim vrhu svega 
    što podložno smrti nije. 
         Kroz ljubljenje ljubim ovo 
    ljepos, kâ se vik ne gubi; 
    ljubim srce Tratorkovo, 
    ke me verno znam da ljubi; 
         ljubim slatku narav mednu 
    sličnu uresim neumrlim 
    i njegovu čistu i vrijednu 
    mojom dušom dušu grlim. 
 Mlađ. 
      U srcu te, vilo, ćutim, 
    er znam, vjeruj, ljubav što je; 
    nu ti skoro teške slutim 
    smeće, tuge, nepokoje. 
         Čuj što rečem, er riječ ova 
    zaisto u vjetar puknut neće: 
    bit ćeš, bit ćeš Brštankova, 
    sili ljubav prignut se će. 
 Lju. 
      Svud je dano nesrećnicim 
    smrtim uteć svaku silu. 
   
 Mlađ.  Ta je prijetnja ljubovnicim 
    sveđ u riječi, nigda u dilu. 
 Lju. 
      Ja umuknuh, nu mnokrati 
    mučeći se vele reče. 
 Mlađ. 
 Otri suze, nemir skrati; 
    domom hod'mo, vrijeme utječe. - 
         - Pođe dikla, nu vjernosti 
    nje doskoro dođe plata 
    i hrabrenoj nje stavnosti 
    ukloni se sila od zlata, 
         er nje gorkom pri nemiru 
    ganut ćaćko najposlije, 
    Brštankovu smete viru 
    i s Tratorkom sadruži je. 
 
 
 LJUVENA ZABAVA 
 
    Egloga III. 
   
 Zdržanje: 
 Radmio i Raklica, željni ljubovnici noćno sadruženi, ljuvenijem zabavam među sobom natječu se 
   
   
      RADMIO i RAKLICA 
   
      Ljetni mrak krijaše jur kola sunčana 
    i vjetric dvoraše ljepšu noć od dana, 
         služahu zvijezde svim za drage vil steći, 
    posmijehom veselim odizgar trepteći, 
         kad govor ljuveni ovi je pustio 
    ukradom združeni s Raklicom Radmio. 
 Rad. 
       Gorim, Rakle, s tvojijeh oči, 
    s tebe ćutim strijel goruću, 
    tvoj plam slatki meni uzroči 
    smrtni život, smrt živuću. 
         Gora, zelen, dubje i cvijetje 
    meni o drugom mislit ne da, 
    er ljepotom svo'om proljetje 
    tvu mi ljepos pripovijeda. 
         Svakčas lice tve pribilo 
    u bjeloći danjoj slidim, 
    tvoje u dzori rumenilo 
    tvoje u suncu lice vidim. 
    Ljubim te, Rakle mâ, i dike tve sama 
         moj oganj mjera jes; 
    kô plame sve moj plam, tač ljepos svaku sam 
         dobiva tvoj ures. 
 Rak. 
       Da te ljubim, moj Radmile, 
    ove strane htjej pitati, 
    ke su od mene naučile 
    ime tvoje naricati. 
         Tebe zove, moj pridragi, 
    tebe kliče, moj ljubjeni, 
    i žamorom vjetric blagi 
    i romonom vir studeni. 
         Slavic ti mlad veli 
    kroz pjesni primile: 
    "Hod' ne ckni, Radmile, 
    Rakle te tvâ želi." 
         Put zemlje cvijet prignut 
    veli ti: "Radmile, 
    hod' sjedi meni u skut 
    u družbi tve vile." 
 Rad. 
       Dali blagi bog ljuveni 
    pogleda me milo odveće 
    i zaplati željnu meni 
    stavnijem mirom prednje smeće? 
         Dali rajsko u svjetlilo 
    moj zatravljen duh prišo je, 
    kad prigrli tebe u krilo, 
    o jedino dobro moje? 
         Ah da si blažena, o slatka ljubavi, 
    od srca stravljena životu gizdavi. 
         Blažene me boli, blažene suze me, 
    ke želja mâ proli rjekama groznijeme. 
 Rak. 
       Željeh kroz moj plam gorući 
    s tobom biti sva mâ lita, 
    i što žudjeh uzdišući, 
    eto ispuni noć čestita. 
         Tijem mâ nijesam, rijet je trijebi, 
    neg sam uvijek, brače, tvoja; 
    s tebe umire duša moja 
    i mâ duša žive u tebi. 
         O česti, ku sresti sad mogoh sred mira 
    ljubeći, grleći cvijet od svijeh pastira! 
         U krilu tvu vilu s razbludam drazima 
    uživaj, celivaj, Radmile, željo mâ. 
 Rad. 
       Celivam te, mâ ljubavi, 
    celivam te, mâ gospoje, 
    celivam te, prigizdavi 
    slavni raju duše moje! 
         Nu i ti rajskijem tvo'im ustima 
    celivaj me, moj pokoju; 
    me celove celovima 
    neizbrojnijem plati u broju. 
         Noć vesela vedra ova 
    kolicijem se zvijezdam zlati, 
    prem toliki broj celova, 
    mâ razbludo, primi i vrati. 
         Sve što možeš ljuvenije 
    celivaj me, željo izbrana, 
    da na licu strane nije 
    kâ ne bude celivana. 
         Neka jedan kon drugoga 
    sastučeni sto'e celovi 
    vrh celova pače istoga 
    rumeni se celov novi. 
         Celivajmo celov isti 
    i med u njem od ljubavi, 
    da slas celov novi očisti 
    koju celov prvi ostavi. 
         Na celov se celov trati, 
    da oni celov platu iznađe 
    bit celivam tisućkrati 
    kî celivat bude slađe. 
 Rak. 
       Evo t' moje lice bijelo, 
    celivaj ga sred slobode; 
    evo t' usti, ke veselo 
    na ljuveni pozov hode. 
         Koliko vjetric tih 
    livadi po ovoj prosipa cvijeta svih, 
    toliki želim broj celova tvo'ih drazih; 
         koliko listja dat 
    može lug granati, ja gorim tolikrat 
    za željno vraćati drag celov i primat. 
         Tere jednak s listjem kada 
    izbrojimo broj celova, 
    smesti ćemo vas broj tada 
    i početi broj iznova, 
         dokle usta, kâ se ljube, 
    ne priuzme broj ljuveni 
    i celovi nebrojeni 
    svoj po sebi broj ne izgube. 
 Rad. 
      Eto, jakno pčela iz cvijetja, 
    berem rajske med sladosti 
    iz živoga primaljetja 
    uzdisane tve ljeposti. 
         Gdi celivam ljepos tvoju, 
    dušo duše me ranjene, 
    ondi ostavljam dušu moju, 
    kâ na ustijeh stoji u mene. 
         Nu kad opet celivati 
    uzmem dragu tvu ljepotu, 
    duša mi se tajčas vrati 
    živa ljepšem u životu. 
 Rak. 
       Slaci ti su tvo'i celovi, 
    ah mo'i nijesu slaci tako! 
    nu ogledaj celov ovi 
    je li sličan tvomu ikako? 
 Rad. 
       Ne čudi se, er tvojima 
    kad mi ustim celov dâ se, 
    koju ostaviš mo'im ustima, 
    u tvâ usta slas vraća se. 
         Tvoj je slađi, Rakle draga. 
 Rak. 
 Tvoj slas veću, brače, plodi. 
 Rad. 
 Tvoj uzdrži medna blaga. 
 Rak. 
 U tvomu se raj nahodi. 
 Rad. 
      Da uzmimo to kušati, 
    da se očito nami ukaže 
    tko celivan celivati, 
    dušo, umije slađe i draže; 
         i tko dobit slatku uzima, 
    da tolikrat celov stvori, 
    dok dobitnijem celovima 
    pridobita usta umori. 
 Rak. 
      Počeh! Ovi ne broji mi; 
    ovi drugi nazbilj nije; 
    da ni ovi! ovi primi, - 
    sa svijem srcem dan ovi je. 
 Rad. 
      Dobila si! evo t' ustî, 
    celove mi daj bez broja; 
    dobio sam pače, pusti 
    celivat se lijepa moja. 
 Rak. 
      Dobili smo oba pače, 
    jednaka je slas obima; 
    svaki od nas ljubjen, brače, 
    umorit se ljubeć ima. 
 Rad. 
      S srcem srce, mâ radosti, 
    celivaj se sve što može, 
    srcu umornu da od sladosti 
    iste slasti snagu uzmnože. 
 Rak. 
      Duša dušu, moj ljubjeni, 
    ognjevitijem ljubi ustima, 
    dokli u dušu duh stravljeni 
    udahne se s celovima. 
         - Tako tuj dva mlada goreć u ljubavi 
    prođoše noć tada u slatkoj zabavi, 
         dokle god razdijeli zavidna njih dzora, 
    noseći dan bijeli s višnjega prodzora. 
 
 
 BIJELKA 
 
    Egloga četvrta 
   
 Zdržanje: 
 Medvjetko, divjak pastijer užežen za Bijelkom vilom, na nje nemilos tuži se 
   
   
      MEDVJETKO SAM 
   
      Čijem ne straši vučja grapsa 
    stado palo povrh zemlje, 
    a vjernoga straža oda psa 
    u lotrilu sopi i drijemlje, 
         gdi činjaše malu sjencu 
    mutnu viru dubje rijetko 
    kraj litice na kladencu 
    popijevaše mlad Medvjetko: 
         "Nadmite se, usta moja, 
    i ti, vrane, sa mnom začni, 
    neka čuje mâ gospoja 
    mojijeh dipli vapaj plačni. 
         Bijelko medna, Bijelko lipa, 
    ku mi u srcu čes zasiječe, 
    s ke se život moj rasipa 
    i žeravom prži i peče, 
         Bijelko, ljubim tebe samu, 
    er ljubit je tebe sila; 
    ti, kô požar trnje i slamu, 
    moj si pokoj popalila. 
         Dočijem sada sunce od podna 
    poniknutu zelen pari 
    i nije čuti ćuha ugodna 
    da po uvehlu listju udari, 
         nije pojata dalek moja, 
    ku hrastovo granje sputi: 
    tuj bi mogla ljepos tvoja 
    u slobodi počinuti. 
         Sred skrovena toga mista 
    za ložnice sve je spravno, 
    trstje i s žukom slama čista, 
    ku nanesoh nejma davno. 
         Ja je zgradih, u nevjeri 
    onijeh kî mi stado more, 
    za uhodit noćne zvijeri 
    i lupeže zvijeri gore. 
         Nu što velim? Nije za tebe 
    spat trstenom u nalogu; 
    od ložnice nije potrebe, 
    kad ložnica ja bit mogu. 
         Ložnica bih ja ti bio, 
    tve ljeposti ku dostoje, 
    kad poda te raskrilio 
    jamačno bih tijelo moje. 
         Hod' sred ove mile sjence, 
    hod' me oživi radi boga, 
    dipli sviri, kiti vijence 
    uz Medvjetka verna tvoga. 
         Hod', gospođe moja mila, 
    vidjet srce me kakvo je; 
    viđ kô mi si rasparila 
    probodene prsi moje. 
         A da u meni nađeš, brače, 
    skladan ures, ljepos mladu, 
    iščešljah se granom drače 
    i kosorom srezah bradu. 
         Zatijem mlados mu pristalu 
    umih vodom u dubravi; 
    tuj se ogledah i omalu 
    mâ slika me ne zatravi. 
         Podoban sam nada svima 
    za ljeposti tve ljuvene: 
    među mladijem seljanima 
    najljepšega broje mene. 
         Zažareno zračno čelo, 
    nos zakučat pun razblude, 
    lice žarko i veselo, 
    čvrsta koža, kose rude. 
         Kô kad borom za granatijem 
    prozira se sunce u gaju, 
    tač me ognjene kosmuratijem 
    pod obrvam oči sjaju. 
         Gledaj ove tvrde boke, 
    pleći viteške i ramena, 
    prsi okošte i široke, 
    kijeh bi udorcom pukla stijena. 
         Ova ruka mâ žilava 
    znaj da udavi usred lova 
    tri medvjeda, četr lava, 
    pet vepara, šes vukova. 
         Svake pjesni znam skladati 
    i od svirenja sve načine; 
    znam po suncu gonetati 
    suše, dažde i vedrine. 
         Kad zapjevam planinami, 
    ječi gora sva okolo; 
    hrid mi puca pod nogami, 
    kad junačko vodim kolo. 
         Da čemu me bježiš tako, 
    kad nas oba narav mila 
    stvoreći nas lijepe ovako, 
    od poroda 'e zaručila? 
         Tvoj sam, dušo, po naravi; 
    što je tvoje, hod' uživa'; 
    čin' da i tvoj sam po ljubavi, 
    ka sveđ slične sadruživa. 
         Hod' i uresim nać ćeš tvojim 
    gdi zabave slatke cića 
    pri ovčijijeh prsijeh dojim 
    dva dragahna medvječića. 
         Gdje litice nad lug vise, 
    isprežah ih i mâ lica, 
    ljuto za njih rvući se, 
    bijesna izgrdi medvjedica. 
         Prose ih Dzorka i Miljena 
    i skoro ih, mnim, odnijet će, 
    pokli dika tvâ žuđena 
    na me dare mrzi odveće. 
         Ukaži se jednom blaga, 
    da me misli sveđ ne tuže, 
    o ljutice mâ pridraga, 
    moj ljuveni crnokruže! 
         Lijepa er ljepos viku nije 
    kâ nemilos sobom vodi; 
    lijepo sunce svijetli i grije, 
    lijepa dzora zelen plodi. 
         Viđ pritešku mu nesreću, 
    viđ bez hari, viđ bez plate 
    što podnosim, što podnijet ću 
    i što dosle podnijeh za te. 
         Stokrat zaman u dne, u tminah 
    tvoj bjegući stupanj slidih 
    zamršenijeh po planinah 
    i pustinskijeh oštrijeh hridih. 
         Stokrat pustih nepožnjeno 
    da mi u ništa klasje opade, 
    pustih voće neohaštreno 
    i bez rijeza vinograde. 
         Stokrat rukam viteškima 
    ugrabih te, gdi 'e gaj gusti, 
    užeženijem satirima 
    jak vučijijeh ovcu iz usti. 
         Stokrat za steć, mâ krvnice, 
    tebe i mojoj rani like 
    sve darovah vilenice, 
    sve zamitih vilenike. 
         Skoro na teg trudni u dzoru 
    izvede me zrak danice, 
    kad zamjerih na javoru 
    dvije mlađahne golubice 
         gdi se ljube, gdi su splele 
    usta s ustim, s krilim krila 
    gukajući, ko da vele: 
    "Uživajmo, drugo mila." 
         U prsijeh mi srce tada 
    tač nesvijesni blud prituče, 
    da gorkoga nadmen jada 
    u ove glase duh mi puče: 
         "Eto igre na ljuvene 
    zvijer i ptica svaka hrli, 
    a mâ draga neće mene 
    ni da ljubi, ni da grli." 
         Tuj, gdi iščeznut s skrovnijeh rana 
    lupam čelom tvrdo o stinje, 
    skupiše se sa svijeh strana 
    s goranima seljakinje; 
         pitaše me: "Tko te stravi? 
    tvâ svijes, tvoj um gdi se dio? 
    Ti si gdjegod u dubravi 
    na ku neman nastupio. 
         Da te ukletva kâ ne mori? 
    da te čari nijesu splele? 
    da te nijesu vile u gori 
    kon jedzera priuzele?" 
         Odgovorih: "Kletve nijesu, 
    nijesu s čari boli moje, 
    neg me prsi skončane su 
    kroz nemilos me gospoje. 
         I er mâ se smrt gotovi 
    cijeć nezgoda ke me slijede, 
    ah urež'te u brijes ovi 
    napokonje sej besjede, 
         da Medvjetko ponositi 
    kô prid suncem mraz poginu, 
    puče kako krijes obliti 
    kroz ljuvenu žestočinu. 
         Udesi ga silni ubiše, 
    jaoh, i Bijelka prijeka vila, 
    er ga boles teška odviše 
    bješe ljuto nadskočila." 
         Tako izrekoh pun čemera 
    svijem kî bjehu tuj dotekli, 
    prostrt mutna kon jedzera 
    vrh klisure na pripekli. 
         Na me riječi svi plakahu, 
    videć boles kâ me muči; 
    i suzama, ke lijevahu, 
    vas jedzer se zabobuči. 
         Lele! molih, a zaludu, 
    jadna srca, plačna lica, 
    er ne parja narav hudu, 
    mâ prilijepa ubojica. 
         Neće dobro me ljubjeno 
    doći k meni, dat mi lijeka 
    i svo'e srce usječeno 
    od hrastova kaže hreka. 
         Tijem ti, o vrane, crnijem krili 
    kî prolijetaš oko mene, 
    moj odnesi plač nemili 
    u zlobnice me ljubjene 
         i reci joj da prida nju 
    hrlim, želeć tuj umrijeti, 
    za nać svrhu mom skončanju 
    i nesreće me dospjeti." 
 
 
 LOVORKA 
 
    Egloga peta 
   
 Zdržanje: 
 Tuži se Ljubdrag na nevjeru vile svoje i zgode od svoje ljubavi svomu drugu Zelenku nauzdano pripovijeda 
   
   
   
      ZELENKO i LJUBDRAG 
   
      Sred pustinje blijeda lica 
    i sred dubja nikla u stijeni, 
    gdi nije blaga čut slavica 
    i obične nać zeleni, 
         smrt nesrećni Ljubdrag zvaše 
    za lijek trudim svo'im bez broja 
    i ne umiruć umiraše, 
    što ne umira s nepokoja; 
         a to pokli, stavnom vjerom 
    dana drugom, svoja vila 
    bješe smrtnijem, vaj, čemerom 
    njegov život porazila. 
         Uza nj s cvijetjem povenutijem 
    vržen vjenčac u nescjeni 
    i s strjelama razmetnutijem 
    slomjen leži luk zlaćeni; 
         a on vene bez pomoći, 
    bez ufanja gasne i blidi 
    i bez družbe u dne i noći 
    samo uza se svoj trud vidi. 
         Ter za odložit boles plahu, 
    kad hoće uzdah vruć podrijeti, 
    ne da iziti srce uzdahu, 
    da s uzdahom duh ne izleti, 
         ter se izjadat ne mogući 
    i na svak čas ranjen jače 
    mješte uzdaha izdišući 
    mješte oči dušom plače. 
         Kad u bitju tužnu tako 
    drug Zelenko priđe k njemu 
    i uzdanom riječi ovako 
    besjediti ljupko uze mu: 
 Zel. 
       Zarumenjen istok bili 
    jur izvodi dzoru drugu, 
    otkad ištem, druže mili, 
    tve stupaje man po lugu. 
         Kuda zađe? s ke nesreće? 
    kâ te zanije čes neredna? 
    Svak se čudi, ja najveće, 
    kî sam s tobom duša jedna. 
         Ah nijesi li ti uresni 
    cvijet od slavne sej dubrave 
    kî u igrah, tancu i pjesni 
    sve najprve stječeš slave? 
         Tijem promisli s kojijem sade 
    uzdišu te požudami 
    dični mlaci, dikle mlade, 
    pače isto dubje i kami, 
         čijem se danas kupe i staju 
    svijeh pastijera tanci i vila 
    za u veselom slavit gaju 
    pir Lovorke i Radmila. 
         Nu što vidim! ti si u tebi 
    tač promijenjen lica od tvoga, 
    da tko te ište, za tebe bi 
    mogo pitat tebe istoga. 
         Tko porazi tvoje urese, 
    o Ljubdraže, tač nemilo? 
    tko vedrinu, tko zanese 
    tvoga lica rumenilo? 
 Ljub. 
       Eto izginu sred nemira 
    mrtav Ljubdrag svakoj sreći: 
    eto umire, sveđ da umira 
    bez života živ boleći. 
         Za grob mrtvu srcu momu 
    obrah zagor hridnu i priku, 
    da u mjestu grdu ovomu 
    me nevolje gledam sliku. 
         Mom ću tužbom ovdi iskati 
    me Lovorke u nevjeri, 
    da na milos zvijer se obrati, 
    kad je u vilah srce od zvijeri; 
         da zvijer žali, što ne ćuti 
    tvrdo srce vile hude, 
    i da na moj plač priljuti 
    proplakati gorko uzbude. 
         Nu što velim? Na me vaje 
    viđ gdi plače u gorkosti 
    što smrznuto bez srca je, 
    bez ljubavi, bez milosti. 
         Čuj gdi uzdiše većma sada 
    tihi vjetric na me suze, 
    vir romoni jače, otkada 
    mu nesreću cvijelit uze. 
         Ah Zelenko, i ti u cvilu 
    da me združiš razlog prosi, 
    gdi gre dikla mâ k Radmilu 
    i moj život s sobom nosi; 
         ter kad druge moje i tvoje 
    nađeš, glasi im i govori: 
    "Tužni Ljubdrag vaš umro je: 
    nevjerna ga vila umori!" 
 Zel. 
       Zmaj da me je nasrnuo, 
    da me opsinu trijes ognjeni, 
    ne bih srcem protrnuo 
    i iščeznuo toli u meni, 
         koliko me smete i rani 
    sad čuvena boles tvoja, 
    a nadasve nenadani 
    uzrok tvoga nepokoja. 
         Ah moj dragi, čuj me! nije, 
    nije lijeka tvojoj boli, 
    i što može nemilije, 
    udes na te srne oholi. 
         Opire se plamu tvomu 
    razlog, nebo, sreća i vrijeme 
    i tvâ dana vil drugomu 
    odnije ufanje tve sasvijeme. 
         Tijem, Ljubdraže, mudar budi: 
    vrzi iz srca diklu hudu, 
    slomi taštoj vlas požudi 
    kâ te muči, a zaludu. 
 Ljub. 
       Dušu iz srca, srce u tilu 
    iskinut bih mogo prije 
    neg me lijepe ljubav milu, 
    bez koje mi živjet nije. 
         Stravljen život za njom gori, 
    još da 'e stokrat nemilija; 
    iako me smrtno mori, 
    ljubim ruku kâ me ubija. 
         Sred sužanstva svijem čemerna 
    nje vjekovit rob umrit ću; 
    bud' neblaga, bud' nevjerna, 
    ja njoj uvijek vjeran bit ću. 
         Neka boles mâ žestoka 
    i satre me vaj ljuveni; 
    umrijet s toli lijepa uzroka 
    od života draže 'e meni. 
 Zel. 
       Ah što u vrijeme ne nađe me, 
    da ti pomoć dam kugodi! 
    tko prihita zgodno vrijeme, 
    svako dobro š njim nahodi. 
 Ljub. 
       Ljubav ista, bitju u svomu 
    potajnostim kâ se slavi, 
    ustavi me da nitkomu 
    ne doglasim me ljubavi. 
         Zatijem nijesam vik scijenio 
    bit pod suncem take sriće, 
    da Lovorku mu Radmio 
    toli iznenad zaručit će. 
 Zel. 
       Da odnimi već skroviti 
    usione trud boljezni 
    ter početak htjej mi riti 
    i sve zgode tve ljuvezni. 
         Premda ne mož silnoj česti 
    tijem se odrvat, moj ljubjeni, 
    daj družbu ćeš tvôj bolesti 
    i razgovor nać u meni. 
         Drug u tuzi tuge odlaga, 
    jad razdijeljen jaki nije, 
    gine smeći vlas i snaga 
    kâ se izusti, kâ se otkrije. 
         Drača u rani udubena, 
    premda 'e mala, ljuto mori; 
    crv, zakopan sred korijena, 
    od sto vijeka dubje obori. 
 Ljub. 
       Rijet ću, o druže, nek se sreća 
    nestavnosti svojom srami, 
    kâ mi rados prvo obeća, 
    napoji me pak suzami. 
         Prva u ljeta još njekade 
    željom srca nerazdiona 
    provođahmo danke mlade 
    ja s Lovorkom, sa mnom ona. 
         Ljubljah! nu to ljubav da je, 
    ne umijah još dopriti 
    i ne poznah slados kâ je 
    u ljubjenju ljubjen biti. 
         Tad nju u igri nazreh često 
    plakat, videć s drugom mene, 
    a i ja plakah, kad me u mjesto 
    bi drug ini me ljubjene. 
         Nasiti se naš plam novi 
    tuj celovim bez krivine: 
    mo'i njoj, meni nje celovi 
    drazi bjehu nad sve ine; 
         ter potpunu slas, ku meni 
    zabraniše ljeta u tomu, 
    ah sad kušam u spomeni 
    i zavidim sebi istomu. 
 Zel. 
       Sveđ početak od ljubavi 
    srećan, sladak, blag se otkrije, 
    nu dobrzo pak se objavi 
    da u nevjeri vjere nije. 
 Ljub. 
       Kad diklica mâ sunčana 
    jaču s ljetim ljepos steče, 
    svoga od ćaćka bi držana 
    svijeh pastijera nadaleče. 
         Tad, er dzora mâ krijaše 
    dan, kijem mi je prije sivala, 
    me svenute želje ostaše 
    ko bez rose zelen pala. 
         Ne dijeljaše već ružica 
    za me miris svoj žuđeni, 
    plačan žuber od slavica, 
    tamno sunce bješe meni. 
 Zel. 
       Da jeda i njoj trud se uzroči, 
    što od družbe tvoje uteče? 
    ali tebe, kako od oči, 
    drža od srca nadaleče? 
 Ljub. 
       U nje srcu punu truda 
    dalečinom tom uzrasti 
    od ljuvezni me požuda, 
    nu ne manja svoje od časti. 
         Za moj pokoj u to doba 
    vijencom zlatnijem počasti me, 
    u kom bješe od nas oba 
    slikovano vidjet ime; 
         vrh inoga cvijetja odzgora 
    u kitnomu zlatu i svili 
    staše s listjem od lovora 
    skladno stučen "Ljubdrag mili" 
         za zlamenje (ah ostat će 
    vijek mi u srcu ta spomena!) 
    da s Ljubdragom Lovorka će 
    pirnijem vezom bit združena. 
         Nu sličniji tijem cvijetima 
    mogah zlamen nać ištući: 
    da nje vjernos svenut ima 
    kô prid suncem cvijet bjegući. 
         I bî tako uistinu! 
    dođe vjernos nje na manje, 
    moja u cvijetu rados minu 
    i s radosti sve me ufanje. 
         Ali ni tuj ne dospiše 
    štetne, vajmeh, nje milosti, 
    ke mi skrovni objaviše 
    plam stravljene nje ljeposti. 
         Ah me u stado kolikrati 
    s vijencom oko grla svoga 
    jaganjčić se mladi vrati 
    iz nje skuta prilijepoga; 
         me kolikrat sred pojate 
    nađoh dare nje ljuvene, 
    izabrane dunje zlate 
    skrovnom rukom donesene. 
         Kolikrati mu gospoju, 
    da razbludni nemir skrati, 
    pod imenom tuđijem moju 
    čuh ljuvezan pripijevati; 
         kolikrat mi nje žuđena 
    dika iz dubja objavi se 
    i htje prvo bit viđena, 
    pak s posmijehom u gaj skri se. 
         Ako li ine zgode znati 
    žudiš, uzmi po sve strane 
    okolo ih razgledati 
    na ovem dubju ispisane, 
         koje dočijem od sej gore 
    gvozdjem pisah u lug gusti, 
    milostivo dubje iz kore 
    na me suze suze ispusti. 
 Zel. 
       Kojoj ikad već od vila 
    da vjerujem unaprijeda, 
    kad Lovorka vrijedna i mila 
    vjernos tlači, har ne gleda? 
         Ti si 'e skoro slobodio, 
    kad se na nju zmaj uputi; 
    zgodu ku čuh u kî dio, 
    a i potpuno želim čuti. 
 Ljub. 
       Gdi kladenci vira živa 
    pod prignutijem hrastim blide, 
    gdi se svaka vila umiva, 
    da k družicam ljepša otide, 
         znaš, ob desnu na ravnini 
    stoji spila tuj prostrana 
    posvećena veličini 
    pustinskoga boga Pana. 
         U njoj buduć seljanima 
    za drag pokoj ljetna sjena, 
    zapućenijem zagrancima 
    i brštanom zapletena, 
         i ja tuj se uklonio 
    iza lova bjeh u podne, 
    da bih trude rasladio 
    dragu u krilu sjence ugodne. 
         Čijem počivam sam bez druga 
    ter mi ukradom san nastaje, 
    prvo plačan glas iz luga, 
    pak bjeguće čuh stupaje. 
         Skačem hrlo i hrabreni 
    luk popadam u desnicu, 
    ali prešno vidim k meni 
    golu usrnut djevojčicu. 
         Zmaj za njome strašni i kleti 
    pun čemera, krvi i smeće 
    nješto crnijem krilim leti, 
    nješto sobom sebe meće. 
         Ah Zelenko, ti promisli 
    kâ ganuća, smeće koje 
    me su srce tad pritisli, 
    kad sam pozno dobro moje. 
         Ona, kô mi pak spoviđe, 
    zaskočena čijem se umiva, 
    za uteć poraz k spili priđe, 
    kâ joj bješe suprotiva. 
         Strah me za nju ledi, pače 
    za nju moj se plam razdraža; 
    er se strašim, ljubim jače, 
    a s ljubavi strah se uzmnaža. 
         Plam u ledu bješe istomu, 
    er vil gledah kâ me stravi, 
    a u plamu led gorkomu, 
    pokli predah od ljubavi. 
         Ah' vidje li dub u gori 
    bjen protivnijem dvijem vjetrima 
    nepomično stat uzgori, 
    er je uzdržan među njima? 
         Led, plam tako srcu momu 
    donijeli bi smrt ureda, 
    da mi jedan proć drugomu 
    unutrnju pomoć ne da; 
         ter vodenom jak studeni 
    plam poštrapan većma plane, 
    strah probudi smjenstvo u meni 
    za obranu dikle izbrane. 
         Smrtno ustrijelih zvijer ognjenu, 
    kâ ranjena pokli ču se, 
    noseć s sobom strijel zabjenu 
    nazad bježat obrnu se. 
         Ljubav zgodi, ljubav hudu 
    nakaz rukom môm ustrijeli; 
    ah vara se teško u sudu, 
    slijepu ljubav tko god veli! 
         Kô se vratih gdi čestiti 
    slatki uzrok moga plama 
    naizmjenu licem kiti 
    lijere od straha, ruse od srama 
         i gdi sjene najtamnije 
    ište mjesta sred skrovnoga, 
    da se tminom naga odije 
    vrh odjeće stida svoga, 
         vas zapažen prid nje dikom, 
    kâ mi silom duh primami, 
    ostah stvorom i prilikom 
    sred kamene spile kami. 
         Nje djevična ljepos čista 
    tad mi sinu vele draža; 
    njoj ures je nagos ista, 
    neures joj diku uzmnaža. 
 Zel. 
       Ljepos taštijem napravama 
    pomagat se nejma trijebi; 
    i pod suncem ona 'e sama 
    zadovoljan ures sebi. 
 Ljub. 
       Zaisto bi potamnjeli 
    nje bjeloćom tijela naga 
    srebro, biser, snijeg pribijeli, 
    kitni čemin, ruža draga; 
         er u mrkloj spili tade 
    bjeloća mi nje se objavi 
    kô po nebu, kad dan pade, 
    lijepa zvijezda od ljubavi. 
         Držim da jur taka otide 
    umrloga željna suda 
    prid pastijera slavna od Ide 
    gola majka od razbluda. 
         Čuj, Zelenko, uistinu, 
    scijeneć istok da 'e sunčana, 
    tmasto hridje sve prosinu 
    i začeše ptice s grana. 
         K njoj pristupih i trepteći 
    prid njom prignuh smjerno lice 
    veleć: "Evo rob najveći 
    klanja tebe, ma božice!" 
 Zel. 
       Što ona tada, videć plaha 
    mlaca uza se ki sve može? 
 Ljub. 
 Nješto od srama, nješto od straha 
    prida mnom se prinemože. 
         Ah moj dragi, ah nikada 
    ovaka se čes ne vrati! 
    er bih velmi srećan tada, 
    ne umjeh sreću mu poznati. 
         Svezan ostah prid slobodom; 
    er sve žudjeh, ne smjeh ništa, 
    smeten, smamljen, priuzet zgodom 
    toli lijepa susretišta. 
         Pristraši me veličina 
    sreće, kâ me sasma obljubi, 
    i me želje žestočina 
    žestočinom svom se izgubi; 
         a nadasve od milosti 
    osta ljubav pridobjena, 
    da smrtnome, vaj, gorkosti 
    ne izdahne mâ ljubjena. 
         Samo, dočijem pun skončanja 
    suzam grijem nju svenutu 
    i sve blago moga ufanja 
    u mekahnom držim skutu, 
         pazeć dika nje gizdavih 
    ledne ostatke, ali mile, 
    jedan celov jedva ustavih 
    na nje usti problijedile. 
         Tad se osvijesti mâ gospoja, 
    er celovom vlasti ognjene 
    duh joj vrati duša moja, 
    kâ na ustijeh staše u mene. 
         U plam stvori lice bilo 
    slična dzori zgar s nebesi, 
    kad je žarko rumenilo 
    za bljedilom noćnijem resi; 
         usta i pazeć na me objavi 
    njeku srdžbu milostivu 
    (ah kakva je u ljubavi, 
    kad bî toli lijepa u gnjivu!) 
         veleć: "Ako ti mi poda 
    život danas, razlog neće 
    da mi grabi tvâ sloboda 
    što od života scijenim veće; 
         i ostaj s bogom, pokli stati 
    s tobom mi se dugo ne da." 
    S tijem k jedzeru tijek obrati 
    nać odjeće zlatne ureda. 
         I da smrtne posred tmine 
    moje usplačem nepokoje, 
    sred oblaka od haljine 
    zapade mi sunce moje. 
 Zel. 
       Znam tad smrtno da ti ublidje 
    kroz nezgodu toli silnu, 
    gdje izgubljen vas trud vidje, 
    za kî ufaše platu obilnu. 
 Ljub. 
       Ne ustavih se, k njoj potekoh 
    i vas prostrt zemlji nica: 
    "Prosti moj grijeh, prosti (rekoh), 
    o kraljice svijeh diklica! 
         Kriv sam, nu me krivca učini, 
    o ljeposti božanstvena, 
    slavni ures tvoj jedini 
    i mâ ljubav neizrečena. 
         Evo t' srca! ti ga rani 
    ovijem strijelam mo'im istima; 
    tve mu iz ruke smrt ne brani, 
    iz ke život dosle prima. 
         Nu znaj, strijele su ovo koje 
    tebe oteše zmaju prikom, 
    a me tužno srce ovo je 
    ke se resi tvom prilikom, 
         ke ljubi te već neg sebe 
    i ke žudi na ovem svijeti 
    tebe služit, dvorit tebe, 
    s tobom danke svo'e dospjeti." 
         Ona na to razveseli 
    vedri pogled lica mila, - 
    u riječ jednu, sve mi udijeli 
    što dat može časna vila. 
         Med donese mom čemeru, 
    boli izvida me bez lika 
    i žuđenu da mi vjeru 
    da će moja bit dovika. 
         Ovo 'e zgoda ke spomena 
    mrijet mi čini svako u vrijeme; 
    ovo 'e sreća mâ ljuvena 
    kâ me učini nesrećnijeme. 
         Viđ sad, druže, me nevolje, 
    sad ih sa mnom plači i suzi: 
    ja posijah njivu i polje, 
    ponose se žetvom druzi. 
         Mladu ulovih ja košutu, 
    bjelju od snijega, nu jaoh meni, 
    čijem počiva momu u skutu, 
    ote mi je lav ognjeni. 
         Cvijet uzgojih i u njemu 
    bî mâ rados, mâ razbluda, 
    ali u goju najvećemu 
    ukrade ga ruka huda. 
         Eto rajska mâ gospoja, 
    koju dvorih verno dosti 
    sred slatkoga nepokoja 
    robujući nje ljeposti, 
         meni 'e, vajmeh, ugrabljena 
    silom sreće me lažive, 
    a drugomu narečena, 
    da je uživa, dokle žive. 
         Tako i pčela svud nastoji 
    med kupiti za drugoga, 
    tač za sebe vik ne doji 
    jaganjčića mati svoga. 
         O pustoši, gdi uzdišući 
    stravljen padoh često u sjenu, 
    kojoj uzdah moj gorući 
    kô plah vjetar listjem krenu, 
         reci, ako se tebi ikada 
    otprije jača tuga objavi 
    od mojega gorka jada, 
    od nesrećne me ljubavi. 
         Ah Lovorko, dušo moja, 
    ugrabljeno moje ufanje, 
    tako može vjernos tvoja 
    tvom Ljubdragu doć na manje? 
         Spomeni se, kad zovući 
    na zakletvu sve bogove, 
    moj privari plam gorući 
    kroz izdavne riječi ove; 
         da će u more prić zelene 
    gore, a rijeke nazad iti, 
    prije neg vijeku ti ćeš mene 
    pri drugomu ostaviti. 
         Nazad, nazad, bistre rike, 
    vaš svrnite tijek ozdala, 
    a dubrave svekolike, 
    usred morskijeh pođ'te vala, 
         er Lovorka vil nemila, 
    ne scijeneći danu vjeru, 
    Ljubdraga je ostavila 
    pri drugomu, vaj, pastijeru. 
         Stoga u njemu žalostive 
    suzam suze jad prilaga, 
    er mre, plače, - plače, er žive, 
    plače, er plač mu ne pomaga. 
         Ah da 'e proklet čas i vrijeme, 
    kad te najprije ljubih, vilo, 
    kad pogledom tvo'im slatkijeme 
    me se srce zamamilo! 
         Da bi zemlju tu domala 
    izgorio plam s nebesi, 
    one kite gdi si brala 
    kijem tolikrat mene uresi; 
         da bi strašni vihri ureda 
    porazili sa svijeh strana 
    ono dubje gdi se gleda 
    moja ljubav ispisana; 
         da bi jedzer oni gdi ja 
    tvu sam vjeru jur primio, 
    od najhuđijeh trava i zmija 
    čemerom se zamutio; 
         zmaj, prid kojijem ja te obranih, 
    uzeo za svoj stan pakljeni 
    spilu u kojoj tvo'ih izbranih 
    usta kušah raj medeni; 
         gdi padaju s tašta djela 
    suze, ronim ke niz lica, 
    zemlja trave ne vidjela, 
    trava cvijeta, cvijet vjetrica! 
         Ranjen Ljubdrag hudom česti 
    još slijeđaše svoj plač, kade 
    vas iščeznut od bolesti 
    svom Zelenku na skut pade. 
 
 
 SATIRI 
 
    Egloga šesta 
   
 Sadržanje: 
 Dva mlada satira na običajnu od poluzvjerskijeh ljudi i besjede i spijevaju nesmotrno. - Slika od egloga Virdžilijovijeh. 
   
   
      VUČAJ i MEDAN 
   
      Plodno u doba, jesen kada 
    za lijek svijetu ucviljenu 
    od veselijeh vinograda 
    prolijevaše krv rumenu, 
         a satiri, ljubav plahu 
    dražeć plamom pitja mila, 
    po dubravah udarahu 
    u potjeru mladijeh vila, 
         dva najljepši među njima 
    sastaše se sred pustinje, 
    vješti diplim divjačnima 
    mamit dikle planinkinje, - 
         dva najljepši, rijeh, koliko 
    divjač lijepa može biti, 
    u kojoj se tko 'e grd priko 
    broji uresom najčestiti. 
         Oba imaju bezobrazno 
    lice u runjah zarastjelo, 
    razrok pogled, rilo jazno, 
    vitorogo rudo čelo, 
         za pjet želju sveđ pripravnu 
    tancat, glumit danke cijele, 
    naprašitu ćud izdavnu, 
    grda od tijela grđu vele: 
         stizat, rvat zvijeri od lova 
    jaci snagom ruke svoje, 
    druzi gorskijeh od bogova 
    Dolerije, Lera i Hoje. 
         Prvomu je crni Medan, 
    drugom bijesni Vučaj ime, 
    u svem slični drugom jedan 
    ćudi i licem nezgrovnime. 
         Prvi Vučaj sred gustoga 
    kitja ugleda nadaleče 
    i poznana druga svoga 
    kroz ovaku riječ zateče: 
 Vuč. 
      "Što, Medane, sam si u gori? 
    što ti omili zabit strma? 
    jeda li ti glad domori, 
    ter uhodiš ovce iz grma? 
 Med. 
      Dali, Vuče, i ovdjera 
    Miljenkove sniš obore, 
    dvoje mlado kom s večera 
    diže i proždrije sam do dzore? 
 Vuč. 
      Snim da dosle dvaš pribiše 
    pastijeri te s lupeštine, 
    ter ti omalu ne nosiše 
    kožu odrtu za sedmine. 
 Med. 
      Toj se zgodi kad Mlađena, 
    kôj pokrade stvari mnoge, 
    sadrije tebi rasrčena 
    krađu iz ruka, s oči roge. 
 Vuč. 
      Prić zaisto ne bi smila 
    k tomu licu tvom zbabljenu, 
    prid kijem jučer Dzorka vila 
    kô prid srdom streptje i svenu. 
 Med. 
      Imo si joj u tom jadu 
    za oživjet je, da ne izgine, 
    tvoju ukazat kozju bradu 
    i te pasje čeljupine. 
 Vuč. 
      Muč', er u svem rijet se mogu 
    vrjedn'ji od tebe, ljepši i jači. 
 Med. 
 Podigla je žaba nogu, 
    da se s konjem izjednači. 
 Vuč. 
      Znaj da Rakle dvije jabuke 
    darova mi skoro iz njedri, 
    da nje pjevam bijele ruke, 
    jasno čelo, pogled vedri. 
 Med. 
      A Danica mâ ljubjena 
    mene dunjom udri i skri se; 
    nu htje prvo bit vidjena 
    i proviri smijući se. 
 Vuč. 
      Reci, ako znaš, u kom mjesti 
    krijes ne kriješti, žaba 'e nijema, 
    miši umiju gvozdje jesti 
    i boj bije mrav s ljudima? 
 Med. 
      Reci ku zvijer plam ponavlja, 
    mlijeko o prsijeh kôj ptici je, 
    koja riba plavi ustavlja 
    i kî čovjek čovjek nije? 
 Vuč. 
      Ugoneni kâ stvar slidi 
    naprijed, a gre sveđ nazada, 
    u nevidu ter se vidi 
    časom stara, časom mlada? 
 Med. 
      Ugoneni kâ stvar plodi 
    svoju umiruć sestru prije, 
    da kad se od nje pak porodi, 
    svo'em porodom umori je? 
 Vuč. 
      Vrz'mo riječi! hod' začina', 
    ako od mene strah te nije, 
    nek svjedoči sva planina 
    da ja pjevam ljuvenije. 
 Med. 
      Nuti čuda, gdi zatica 
    na začinke sad ljuvene 
    kufa šoja, vran slavica, 
    jej kosova, Vučaj mene! 
         Nu da poznaš da ni malu 
    ti bojazan ne da'eš meni, 
    izmi na dvor tvu sviralu, 
    da pjevamo po izmjeni. 
 Vuč. 
      Ko za krvim žedne i smagle 
    nokte orlovi site i srca, 
    raskidujuć ptice nagle, 
    da krv odzgar do tli frca 
         tač Raklica moja dikla 
    me rasuto srce drpi 
    s ke se duša moja obikla 
    svakčas veći vaj da trpi 
    i da mira nać ne umije, 
    Hoja, Lero, Dolerije! 
 Med. 
      Mraznu u zimu tač ne zadme 
    po planinah sjever vrli, 
    kad se obilnijem mrazom nadme, 
    iz oblaka ter zaprli, 
         kako silno i zlosrdo 
    uzdasi mi srnu iz prsi 
    cijeć Danice, koja tvrdo 
    duh i pamet mu zamrsi 
    u dubravi maloprije, 
    Hoja, Lero, Dolerije! 
 Vuč. 
      Kijem se stabar moj napunja, 
    tebi nosim ovdi unutra 
    danas, dušo, deset dunja, 
    a deset ću donijet sjutra. 
         Gdje te vidjeh ja najprvo, 
    sve posadih cvijetke i dupke. 
    Rasti, cvijetje, rasti, drvo, 
    i s vam naše želje ljupke, 
    da im nikada svrhe nije, 
    Hoja, Lero, Dolerije! 
 Med. 
      Ja slavica mladijeh gnijezdo, 
    i ke hita ptice veska, 
    poklanjam ti, o mâ zvijezdo, 
    u kôj ljepos sja nebeska. 
         I kô ptice te su sužne 
    i slobodna željne danka, 
    tako moje želje tužne 
    robuju ti bez pristanka 
    sve što mogu sniženije, 
    Hoja, Lero, Dolerije! 
 Vuč. 
      Bez Rakle mi blijedi nebo 
    i na istoku dan zamrkne, 
    ružice mi pocrne bo 
    i prislatki med mi ogrkne: 
         a kad ona k meni stupi, 
    tad me rados vik ne izda, 
    zene cvijetje, med se kupi 
    i s dva sunca dan se gizda; 
    nu nje u licu dan ljepši je, 
    Hoja, Lero, Dolerije! 
 Med. 
      Kad ne vidim moga sunca, 
    moj živući plam se smrzne 
    tad mi tanac, pjenje od glunca 
    i začinka svaka omrzne. 
         Tko u polju teži i jemlje - 
    il' dan ili noć je mrkla - 
    proplače me, gdi vrh zemlje 
    rigam čemer srca ogrkla, 
    ke u suzah gorcijeh plije, 
    Hoja, Lero, Dolerije! 
 Vuč. 
      Vihar dublje, crn nariplje 
    klasje a cvijetje suša vedra, 
    mene Raklin gnjijev rasiplje, 
    kad joj pružim ruku u njedra. 
         Volim čemer zmije ljetnje 
    ali poskok da me upekne, 
    neg da čujem psovke i prijetnje 
    kijem se sprva na me osjekne, 
    ispod oka pak se smije, 
    Hoja, Lero, Dolerije! 
 Med. 
      Poplavica gre s klisura, 
    grad s oblaka crna zaspe, 
    munju ognjeni grom kotura, 
    munja plodi štete i raspe; 
         tač Danica plamom vrlim 
    svo'e rasrdžbe luk nategne; 
    kad je hoću da zagrlim, 
    odmetne me ter pobjegne, 
    pak skrije se gdi znam gdi je. 
    Hoja, Lero, Dolerije! 
 Vuč. 
      Rakle volju mu zauzda 
    i ostrogam oštrijem udri, 
    ter ispod nje već ne uzda 
    moj se iskopat razbor mudri. 
         Plače labut svoje usmrtje, 
    plače grlak mrtvu družbu, 
    a meni se plač zavrtje 
    stokrat, videć da mu službu 
    gubim, er joj plate nije, 
    Hoja, Lero, Dolerije! 
 Med. 
      Kukuljava vrijeme od grozdja 
    a crnoglav pjeva žetvu, 
    ja me vile srce od gvozdja, 
    kôj robujem pod zakletvu. 
         Ali pjesni, ljubav i har 
    ona moju meće i pušta, 
    ter mu tužbu nosi vihar 
    i svud plata njom letušta 
    po planini mlati i vije, 
    Hoja, Lero, Dolerije! 
 Vuč. 
      Lav vukove stiže i hlepi, 
    vuk volove, voli travje, 
    ja me vile ures lijepi 
    i nje krila meko uzglavje. 
         I nije želja mâ zalihna, 
    ni bojazni ginem smrtnom, 
    er diklica mâ jedihna 
    ne diči se ćudi odvrtnom, 
    ni nastoji da me ubije, 
    Hoja, Lero, Dolerije! 
 Med. 
      Vrijes pčelama, zvijerim sjenca, 
    draga 'e stadim trava mliječna, 
    cvijetju bistra tijek kladenca, 
    meni moja ljubav vječna, 
         meni moja vila rajska, 
    hitr'ja od orla, bjelja od kufa; 
    š nje me opoji otrov zmajska, 
    nu mâ mlados svoj lijek ufa 
    u nje naći srcu od zmije, 
    Hoja, Lero, Dolerije! 
 Vuč. 
      Ako uzmože ne bit tašto 
    sve što izroni mâ boljezan, 
    ako primi, a navlašto 
    prigrli me mâ ljuvezan, 
         od medvjeda kožu dičnu 
    i od jeljena grane davnje 
    posvetit ću za čâs sličnu 
    vaše oblasti vrhnaravnje, 
    o čestiti sad i prije, 
    Hoja, Lero, Dolerije! 
 Med. 
      Ako muku od svijeh trudnju 
    smirim ter se jadim oprem 
    i kroz pomnju nezaludnju 
    mu Danicu ljubit doprem, 
         glavu od vepra strašna uzrasta, 
    s koga njekad gora opustje, 
    posvećena više hrasta 
    stavljam, dubje gdi 'e najgust'je, 
    nek za vječni dar vami je, 
    Hoja, Lero, Dolerije!" 
         Njih pjevanje još slijeđaše, 
    kad skrovene vile u gaju 
    grohotom se nasmijaše, 
    za oglasit da ih slušaju. 
         Čijem teku oni i njih svaka 
    bježi, a žudi bit stignuta, 
    sve noć zavi što bi paka 
    sred tamnoga svoga skuta. 
 
 
 ČISTA ZAGORKA 
 
    Egloga sedma 
   
 aliti razgovor, u komu mati Zagorku svjetuje na udadbu, a ona pri ljeposti od djevičanstva udadbene razblude pogrđiva. (Složenje u malone sve vrste od spijevanja slovinskoga, na priliku od Pindarovijeh mnostrukijeh pjesni, koje se zovu dithyrambi.) 
   
   
 Gdi tekuće u jedzero 
    zeleni se gaj ogleda 
    i govori, čijem žamori, 
    kroz listje mu vjetric mili: 
    "Lijepo ti resi me 
    proljetno sej vrime", 
    tuj Zagorku sijeda mati 
    uze ovako svjetovati: 
 Mat. 
           "Zagorko, čuj mene! 
              Nije dobro, nije pravo 
              tve bitje gizdavo 
              bez druga da vene. 
                   Združi se, draga mâ, 
              er mlados svo'u gubi 
              tko ljubjen ne ljubi, 
              a ljubit moć ima. 
 Zag. 
      Za prignut me nejmaš moći, 
    er mâ 'e miso stanovita 
    svijet uživat u čistoći, 
    koju scijenim veće od svita. 
         Ne dostoji blage od česti 
    n'jednu sresti 
    dobru zgodu 
    pri zabavi od ljubavi 
    tko ostavi svo'u slobodu. 
         Lijepo 'e slijedit s svom jakosti. 
    po dubravah lovne trude. 
 Mat. 
 Ljepše 'e kušat u radosti 
    dopuštene slas razblude. 
         Ne vidiš li kô vesela 
    uz dub mili loza uzrasti? 
    Dub joj digni, problijedjela 
    i pusta će na tle pasti. 
         Prava 'e rados posred krila 
    vjereniku dragom biti. 
 Zag. 
 Prava 'e slados ljeta mila 
    s djevičanstvom provoditi. 
         U ljuvezni nije koristi! 
    gledaj, majko, gdi mrzeće 
    žamoreći plame odmeće 
    svoga iz krila lovor čisti, 
    časni lovor, kî je dika 
    svijeh viteza, svijeh pjesnika. 
         Njega ću slijediti, er prikor očiti 
    meni se, majko, mni da dubi od gore 
    naš život ljuveni čistoćom svo'om kore. 
 Mat. 
      Pusta je mlados tvâ gora bez dubrave, 
         bez listja dubrava, livada bez trave. 
    Tijem uspregni tej svevolje 
    i priljubi vez ljuveni, 
    budi u cvijetju kitno polje, 
    budi u voću dub zeleni. 
 Zag. 
           Kad cavti dzorni cvit sunčanijeh prije zraka, 
         tad žudi naresit njime se vil svaka; 
         ali kad 
         ubere ga pastijer mlad 
         gine mu vas ures. 
         Tač i vil 
         ku ljuvena rani stril, 
         kôj s hude namjere 
         pirni bog ubere 
         cvijet u kom sva čâs jes, 
         nju bježi blaga čes, 
         dokle god općene 
         pogrdom nescjene 
         na svrhu povene. 
 Mat. 
 Cvijet neubran mre najpreče; 
    a kad dikla lijepa i mlada 
    zadjede ga za pram, tada 
    uz nje ljepos ljepos stječe. 
         Na dragom svom busu rumenu diklicu 
              proljetnu viđ rusu od cvijetja kraljicu! 
         Ona se gosposkijem grimizom odijeva, 
              njoj zlatna gizdave 
              sto'i kruna vrh glave, 
              čestita naprava mogućijeh kraljeva. 
    Stražu od drača oštrijeh ima, 
    regbi uzmnožne glave od svita, 
    i podložnijem nad cvijetima 
    uzdiže se ponosita. 
         Nu se odonad' znaj da slavi 
    za cvijet najdraži i najprvi, 
    kad joj majka od ljubavi 
    ures poda svojom krvi. 
         Tijem ona sred plama razbludno sva gori, 
              kažuć se zvjezdama prije danka o dzori. 
    Pak prosipljuć na travicu 
    rosni biser, veli svijeme: 
    "Viđte kô sam lijepa u licu, 
    o pastijeri, berite me." 
 Zag. 
      Budi što hoć; nu svak veli, 
    i očito toj se kaže, 
    da miriše čemin bijeli 
    od ljuvene ruse draže. 
              Tako sama 
              nad ljuvenijem razbludama 
              čistoća je svijetu od scjene; 
              ona dike neizrečene, 
              ona miris od kreposti, 
              od radosti, od pokoja 
              dijeli iz svoga djevičnoga 
              neockvrnjena perivoja. 
 Mat. 
 Narančevo bijelo cvitje 
    gorko i ljuto voće plodi; 
    tač djevičko na svijet bitje 
    n'jednu slados ne nahodi. 
 Zag. 
      Sve je inako, sve neblage 
    zvijezde kuša dikla udana 
    i svrće se na dni drage 
    djevičanstva uzdisana, 
    ke draguju, ke nad svima 
    zvijezde ljube slično njima. 
         Bez družbe sunce jes; tijem što je u naravi, 
              sve njegov drag ures i klanja i slavi. 
              Otvora tisuć oči 
              livada cvijetja mila 
              za gledat sred istoči 
              njegova zrak svjetlila. 
                   On jesen uzrastjelim 
              kitama go'i veselo, 
              a ljetu klasjem zrelim 
              ognjeno zlati čelo. 
         Mjesec je bez druga: dvore ga zvijezde zgar: 
              on noćni gospodar, 
              on jasnijeh od sluga 
              ograđen bani se srebrna sred kruga. 
         Što 'e ljepše neg dzora? Viđ i nju djevicu 
              gdi viri s prodzora u kitnom cvjeticu. 
    Kon nje vjerna sveđ Danica 
    kô djevička straža siva; 
    ona, dikla sramežljiva, 
    kažuć rumen plam sred lica, 
    kr'je se, bježi, neće uza se 
    sunca,' ke joj približa se. 
         Sve što 'e ljepše u naravi, eto najveće 
              djevičnom se časti slavi i ljubav neće. 
 Mat. 
 Znaš što 'e djevstvo, ne znaš što je 
    bit ljubjena i ljubiti, 
    i nevješto srce tvoje 
    svo'u čes ne zna prigrliti. 
         Nu kušaj, hćerce mâ, to dobro najprije, 
         i nać ćeš da nije 
         pod suncem steć ikad sladosti milije! 
    imat druga dična i mlada, 
    koga tebi n'jedna zgoda 
    ugrabiti neće ikada 
    do smrtnoga moć zahoda; 
         misli i sreće š njim dijeliti, 
    jad i boles u potrebi; 
    živjet u njem, a on u tebi, 
    ti njegova, on tvoj biti; 
         s svo'om ljepotom tvâ ljepota 
    i duh s dušom združen čuti; 
    š njim se ljubit za života, 
    njega grleć izdahnuti; 
         mirnom svrhom u pokoju 
    okruniti smrt blaženu 
    i ostavit ljepos tvoju 
    u porodijeh ponovljenu - 
    čestitos je od ke nije 
    nać pod nebom zamjernije! 
         I još sumnjiš, Zagorko? još mlados tvâ neće 
              priljubit sej sreće? 
 Zag. 
      Nije sreća što čini nesrećne i smjerne, 
              kijeh vezom sjedini udadbe čemerne. 
    Znaj da odi na ovoj vodi 
    vidjela sam tisućkrati 
    mnoge udane vile izbrane 
    suzam jedzer uzmnažati 
         i čas oni proklinati 
    kî ih djevičke iz slobode 
    na nezgode, 
    na razmirja, na bolesti 
    htje s nekobnom hudom česti 
    na ženidben stan dovesti. 
    One veljahu: "Vjere ni 
    trudnome naći težaku 
    u zimnoj kratkoj vedrini, 
    u ljetnom sušnom oblaku, 
         ni u pirnoj vilam razbludi 
    i u pastijeru ljuvenu, 
    kî kaže ljubav ognjenu, 
    dokle steć bude što žudi. 
    Stravljen pastijer gori odviše 
    cijeć ljeposti ke hvaljene, 
    gorko uzdiše, željno izdiše, 
    čezne, blijedi, gasne, vene. 
         Dubovoj u kori svud piše drago ime 
              i kako vas gori plamenom slatkime. 
         Kad bijeli dan sijeva, kad muči mrkla noć, 
              svo'u ljubav pripijeva i prosi njoj pomoć. 
         Tuj hvale, tuj tužbe, tuj dari, tuj mita, 
              tuj molbe, tuj službe, dokle je ispita; 
         a kad mu je zaručena, plovi u radosti, 
              gine u njemu sva spomena prednje gorkosti; 
         nju životom pravijem zove, sebe oživljena, 
              nju od duše raj njegove, sebe blažena. 
    Uto sine pirna dzora: 
    on rad želje miran nije, 
    moli sunce da put mora 
    svoj pospješi stupaj prije. 
         Kad dan pođe sred zapada, 
    eto u vijencu prigizdavom 
    prida mu se dikla mlada 
    s tancim, s pjesnim, s gozbom, s slavom. 
         Njemu prvo uživanje 
    plama ugasi veći dio, 
    er svak sreću scijeni manje 
    ku je stavno posvojio. 
         Pak pospješno svakčas stine, 
    dokle mlados nje vilinju 
    djelom sile i vrline 
    teško ujarmi za robinju." 
         Čijem rone niz lice 
         vir suza vjekovit, 
         ovako čuh vapit 
         udane diklice. - 
    Propuštam trud kazati 
    s porodom kî nastaje, 
    kom često tužna mati 
    svo'om smrti život daje; 
         kâ grozne suze otira, 
    er još da zdravo plodi, 
    već' jada negli mira 
    u djeci svo'oj nahodi. 
         Ukratko rijet ću sve: sloboda pridraga, 
         čistoća scijenjena vrh zlata, vrh blaga, 
         pastijerska nevjera, udadba neblaga 
         u čistoj odluci živjet me podlaga. 
    Djevstvo mjesec, djevstvo ljubi 
    vedro sunce iza gora 
    i svoj nikad zrak ne gubi 
    er se djevstvom diči dzora; 
    pače u djevstvu svoj vijek vodi 
    suncu i zvjezdam tko gospodi. 
         Tijem ću u miru neockvrnjena 
    slobodom se slavit mojom 
    i živjet ću razdružena 
    za združena bit s pokojom. 
    Neću družbu, nemir neću, 
    čista živjet, čista umrijet ću." - 
         Čijem veli, priđe k njoj Tratorko, kî 'e želi, 
         a ona stupaj svoj jak vihar odijeli. 
 
 
 POSJED VILINJI 
 
    Egloga osma nedospjena 
   
 Sadržanje: 
 Razlike diklice, ujedno skupljene, igraju se veselo i razgovaraju 
   
      Nad vodam perivoj s mirisom od raja 
    u vodah bistrijeh svoj drag ures razdvaja, 
    gdi zima ne hara travicu ni cvijetje 
    i s mraznijeh vjetara ne umira proljetje. 
         Tuj diklice u ljubavi, 
    kijeh se uresi nad svijem hvale, 
    na posjed se prigizdavi 
    u veselju bjehu stale; 
         i pod dubim zelenijema 
    uživajuć sjence mile 
    jur se bjehu razlicijema 
    razgovorim zabavile, 
         kad Dubravka, koje lice 
    i hitrina svijeh nadtječe, 
    na pridrage svo'e družice 
    posmjehnu se ter im reče: 
         "Ako, družbo mâ čestita, 
    igru lijepu hoć vidjeti, 
    svaka ime uzmi od cvita 
    i drž' pomno na pameti. 
         Ti, Ljubice, tvoga imena 
    cvijet za ime uzmi tvoje; 
    tvoje dike, o Miljena, 
    ružicom se zvat dostoje; 
         Dzorka ljubdrag rijet veseli, 
    Tratorka se čemin ima, 
    a Koraljka lijer pribijeli, 
    slična uresim njegovima; 
         ja ću biti neven mili, 
    pokli u meni plam ne vene 
    cijeća onoga kî me ustrili 
    zrakom dike božanstvene. 
         Tijem kad rečem: "Srce mi je, 
    ah jaoh, ljubdrag zamamio", 
    reci, o Dzorko: "Ljubdrag nije" 
    neg kî drugi cvijetak mio. 
         I od vas svaka, kad svo'e ime 
    izreče se, tako učini: 
    zata'i sebe i hitrime 
    djelom zovi kî cvijet ini. 
         Zaklad će dat svaka, kad bude krivo rit, 
    zaklad će svoj paka pokorom otkupit. 
         Zato stav' sve znanje i svaka svoj sada 
    na moje pitanje odgovor vješto da'. 
 Ljub. 
      Ovaka nam biti zabava sveđ ima, 
    ne vazdan hoditi za tuđijem poslima. 
 Mil. 
      Da njeka od vila svo'e grinje razgleda, 
    manje bi činila zlorecijeh posjeda. 
 Dzor. 
      Zamjenu cijeć toga nahodi svagdanju: 
    ona na svakoga govori, svak na nju. 
 Trat. 
      Tko žudi ne pisnut, temu je od potrebe 
    da druzijeh jedan put izmjeri, dvaš sebe. 
 Koralj. 
      Svak može razliku i sličnu veoma 
    svojemu jeziku zabavu nać doma. 
 Dub. 
      U taj grijeh, kojijeme korite ostale, 
    i vi ste, druge me, koreć ih upale. 
         Scijeniti mudra bit, žudjet bit ljubjena 
    i o druzijeh jezičit narav je svijeh žena. 
         Tijem im za sad grijeh prostimo, 
    i da nam se vrijeme skrati, 
    našom igrom jur počnimo 
    veselo se zabavljati. 
         Ja počinjem! Srce moje 
    Ljubica je zamamila. 
 Ljub. 
 Nije Ljubica!  (Dub.)  Danu tko je? 
 Lju. 
 Uzdisana ruža bila. 
 Mil. 
      Nije ružica!  (Ljub.)  Da tko?  (Mil.)  Ognjeni 
    ljubdrag.  (Dzor.)  Nije neg ljubica. 
 Ljub. 
 Nije neg neven obljubjeni. 
 Dub. 
 Neven nije neg ružica. 
         Ne odgovaraš, o Miljena; 
    skrivila si, zaklad plati. 
 Mil. 
 Poznam: primi, ma ljubjena, 
    ovi u zaklad vjenčac zlati. 
 Dub. 
      Me je srce zamamio 
    ljubdrag, ime Dzorke mlade. 
 Dzor. 
 Ah da tu riječ meni kade 
    bude rijeti moj Radmio! 
 Dub. 
      Nijesi odgovor sličan dala, 
    zato zaklad, Dzorko, spravi. 
 Dzor. 
 Evo t' strijele, nu je ostala 
    teža u meni od ljubavi. 
 Dub. 
      Opeta počeh ja! Srce mi zamami 
    ružica milija nad kitnijem ružami. 
 Mil. 
 Ne ruža neg ljubdrag.  (Dzor.)  Ne ljubdrag nego lijer. 
 Koralj. 
 Ne lijer neg nad svijem drag stravi me moj pastijer. 
 Dub. 
      S odgovora neprilična 
    tvôj krivini daj zamjenu. 
 Koralj. 
 Skrivila sam, cvijetu er slična 
    pastijera mi cvijet spomenu. 
         Evo t' ovi luk zlaćeni 
    pun uresa razlikoga; 
    drži mi ga, dušo, u scjeni, 
    er je darov verna moga. 
 Dub. 
      Me srce ognjevito zanese ljubica. 
 Ljub. 
 Ljubica ne bi to neg dzorna ružica. 
 Mil. 
      Ružica nije bila neg čemin gizdavi. 
 Trat. 
 Ne čemin neg mila rusa me zatravi. 
 Dub. 
      Tratorko, daj zaklad, tvâ ljepos pokli je 
    zazvala rusu sad, među nam ke nije. 
 Trat. 
      Koprenicu ovu primi, 
    na ku izvezoh u boljezni 
    pod prilikam razlicimi 
    sve nezgode me ljuvezni. 
 Dub. 
      Čemin srce me primaga, 
    š njega moje blijedi lice. 
 Trat. 
 Ne s čemina neg s ljubdraga. 
 Dzor. 
 Ne s ljubdraga neg s ljubice. 
 Ljub. 
      Tako i njekad, da me gane, 
    moj Rumenko reče u gaju; 
    kad to mislim, duša plane, 
    srce uzigra, mnim se u raju! 
 Dub. 
      Plati zaklad, er zamani 
    besjedu si uložila. 
 Ljub. 
 Primi ogrljaj ovi izbrani, 
    kijem me uresi majka mila. 
         O ljubavi, ako bî mi 
    uzrok ovoj sad nesreći, 
    ah nesreću naplati mi, 
    da što ljubim budem steći. 
 Dub. 
      O pune nad svijeme ljeposti i hvale, 
    evo ste, drage me, sve s igrom upale. 
    Tijem svaka pomno sad pedepsom grijeh plati 
    kâ hoće svoj zaklad da joj se povrati. 
         Za steć tvoj luk, stoga imaš nas po trikrat 
    kô tvoga dragoga, Koraljko, celivat. 
 Koralj. 
      Celivat ću; nu neuživan 
    i mrtav je, kad se izusti, 
    jedan celov necelivan 
    il' celivan sličnijem usti. 
         Od celova slas mednoga 
    nije celivat vas trikrati 
    pod prilikom od dragoga, 
    neg dragoga celivati. 
 Dub. 
      Čigova je koprenica, 
    ti, Tratorko, pjesan reci 
    i planinskijeh od slavica 
    ljepšijem glasom glas zateci. 
 Trat. 
      Blažen da je tko u slobodi 
    k dubravam se željno utječe, 
    da neockvrnjen vijek provodi 
    gradskijeh smeća nadaleče; 
         Gdje mir stavni ne zapada 
    pod oblake zlobe općene, 
    a zelenijeh vrh livada 
    ljubav cavti, rados zene. 
         Od čestitijeh on u broju 
    pun razblude privesele 
    traje slatkom u pokoju 
    mirne noći, danke bijele. 
         Sad bistromu na kladencu 
    tihi romon ljupko prima, 
    gdi prostire hladnu sjencu 
    gusto dubje pastijerima. 
         Sad u družbi lijepijeh vila 
    razbluđene dni prohodi 
    i sred skupa draga i mila 
    dipli čuje, tance izvodi. 
         Po zelenoj sada gori 
    cijeć ljuvezni, kojom vene, 
    u dubovoj reže kori 
    slatko ime svo'e žuđene. 
         Sada dvori, stječe, uživa 
    dragu ljepos a bez truda, 
    kâ mu dijeli milostiva 
    sve što hoće svo'a požuda. 
         Ah tko neće na ovem sviti 
    toli blagu čes zateći: 
    prid građanim neznan biti 
    za bit poznan nebu i sreći? 
 Mil. 
      Lijepo si rekla i bi, Tratorko, velmi znan 
    nareče tko tebi prilijepu tu pjesan. 
 Trat. 
      Ovo 'e pjesan od nauka 
    po kreposti jur složena 
    od staroga Dobipuka, 
    mudroznanca progonjena, 
         kad ištući hudo i prijeko 
    zla navidos da ga strati, 
    pođe u sela nadaleko 
    i građanom pleći obrati. 
 Dub. 
      Udrile smo u stavnosti! 
    nije veselja stavnos gdi je: 
    neka 'e stavan, svo'e mladosti 
    uživati tko ne umije. 
         Miljena, zlatni tvoj vijenac ćeš otkupit, 
    ako nam tri za toj gonetke budeš rit. 
 Mil. 
      Rijet ću ih kako znam; nemojte zazreti, 
    er dobro ne imam ni skladno što rijeti. 
         Laka i hrla vil nad svijeme 
    sto'im na ruci hrabra mlada, 
    kî kad k sebi priteže me, 
    od sebe me tjera tada. 
 Ljub. 
      Oblak to je, sunce koga 
    k sebi kupi, pak razmeće. 
 Dzor. 
 Nije neg luka stril lovnoga, 
    pritežući kâ se izmeće. 
 Mil. 
      Dvanaes bratje kolo skoči, 
    vodi kolo sijed nad svima; 
    svaki svijetlijeh po trijes oči 
    a tridesti slijepijeh ima. 
 Koralj. 
      To 'e godište! mjeseci su 
    kî se vrteć kolo čine: 
    slijepe i svijetle njih oči su 
    vedri danci, noćne tmine. 
 Mil. 
      Pravedna me sred dubrave 
    tko me ljubi sveza jako, 
    da u ropstvu svezan tako 
    gospodim mu više glave. 
 Dub. 
      To je cvijet od vijenca, kako i tvoj ovi je, 
    kon bistra kladenca kî mlada vil svije. 
         A sad hitre dvije diklice, 
    da vaš zaklad otkupite, 
    Dzorko, i draga mâ Ljubice, 
    lijep razgovor učinite. 
         Jedna slikuj vil žuđenu, 
    druga pastijer bud' stravljeni, 
    kî svjedoče naizmjenu 
    jedan drugom plam ljuveni. 
 Dzor. 
      Ja ću kô pastijer mlad ljeposti rijet tvojoj 
    što meni reče ikad, Ljubice, Ljubmir moj. 
 Ljub. 
      Nu ne znam, po meni hoće li biti dan 
    na plam tač ljuveni odgovor podoban. 
 Dzor. 
      Vilo, u kojoj sva razbluda 
    obra vječno pribivanje, 
    gdi s ljubavi mâ požuda 
    a s požudom raste ufanje, 
         sunce 'e lijepo, kad čestite 
    tve svjetlosti š njim se stuče; 
    zvijezde odizgar videći te 
    tvôm ljeposti ljepos uče. 
         Ah obrati tvoje lice 
    i reci mi cijeć pokoja 
    ljubiš li me, mâ božice, 
    mâ radosti, željo moja? 
 Ljub. 
      Srce moje pitaj, brače, 
    koje u tebi sveđ pribiva, 
    nać ćeš da te ljubim jače 
    neg mu dušu, kom sam živa. 
         Tijem veselo sveđ za tvoju 
    uživaj me u radosti, 
    uzdisani drag pokoju 
    zatravljene me mladosti, 
         i s ljeposti tvoje sudi, 
    kâ je vidjet zgar s nebesa, 
    da izdišem u požudi, 
    da umirem s tvoga uresa. 
 Dzor. 
      Ke ljuvenom dare bogu, 
    po kom ljepos tvâ mi 'e dana, 
    ke ti hvale podat mogu, 
    o diklice mâ sunčana? 
         Tebi klanja duša mâ se, 
    er su uresi rajski tvoji, 
    kô pun rose cvijet klanja se 
    nebu, ke ga njom napoji. 
 Ljub. 
      A ja u tvomu razgovoru 
    slasti ćutim vele draže, 
    neg kad slavic zove dzoru 
    da rumeno lice ukaže, 
         i prid zvijezdam tvojijeh oči 
    dan uživam svjetlji vele, 
    neg kad suncu iz istoči 
    pruži zrake privesele. 
 Dzor. 
      Ah od njeke skrovne slasti 
    čujem gdi moj život gine, 
    čijem smirivam jad prošasti 
    kroz milosti tve jedine. 
 Ljub. 
      Ah jaoh brače, nije zadosti 
    uz žuđenu ljepos tvoju 
    jedno srce môj radosti, 
    jedna duša mom pokoju. 
 Dzor. 
      Grlimo se željno dosti! 
 Ljub. 
 Dajmo željam sve što žude! 
 Dzor. 
 Ah jaoh čeznem od sladosti! 
 Ljub. 
 Ah jaoh venem od razblude! 
 Dub. 
      Diklice izbrane, kaže vas taj meni 
    prem vješte i znane vaš govor ljuveni. 
         A ljepšu stvar nije, vjerujte, nać na svit 
    neg vil kâ umije ljuvena skladno bit. 
         A sad od vas svaka redom 
    ke pitanje vješto stvori; 
    svaka vještom pak besjedom 
    na pitanje odgovori. 
 Mil. 
      Počeh! Rec'te lijepe vile, 
    ljubav, kâ je malo dijete, 
    da poviti vi hoćete, 
    u što biste nju povile? 
 Koralj. 
      Njoj bih povoj dala od cvijeta, 
    er je i ona zmija u cvitu: 
    blazni uresom, ali opeta 
    srcu snuje smrt skrovitu. 
 Trat. 
      A ja od drače hude i prike 
    bez n'jednoga smilovanja, 
    za osvetit ljubovnike 
    kijeh u duši bode i ranja. 
 Ljub. 
      U crnu bih nju koprenu 
    svila, er ljubav s bolesti je 
    i er gubi čes ljuvenu 
    tajat ljubav tko ne umije. 
 Dzor. 
      Ja bih zlatom nju povila, 
    er svak zlato ljubi i želi 
    i podlaga zlatna strila 
    svako srce koje ustrijeli. 
 Dub. 
      A ja gvozdjem, er ljuveni 
    žude ljubav kâ 'e branjena, 
    i ljubav je malo u scjeni 
    lasno i brzo dopuštena. 
 Mil. 
      N'jedan povoj za nje nije, 
    er studeni plam ne čuje; 
    ljubav, kâ se sama otkrije, 
    htjet pokrivat zaludu je. 
 Trat. 
      Ljubavi pridragoj svu ste ćud, o vile, 
    skrivajuć pod povoj razumom otkrile. 
         Sad recite: bog ljuveni, 
    kî 'e sveđ družbe željan bio, 
    da se sličnom ljubi oženi, 
    kakvom bi se oženio? 
 Ljub. 
      Djevojčicom, ja ću riti, 
    er djevica svoj plam krije, 
    a sve znamo da skroviti 
    plam razgara žestočije. 
 Koralj. 
      Ne davam mu ja djevicu, 
    er nje srce nevješto je, 
    neg ognjenu udovicu, 
    kâ zna dobro ljubav što je. 
 Mil. 
      A ja velim da 'e za njega 
    dikla kâ se usidjela, 
    er nije plama nać većega 
    od srdačca uželjela. 
 Dub. 
 Kakva hoćeš bud' ta ljubi, 
    nu bih htjela da mu 'e nijema, 
    er mučanje ljubav ljubi 
    a u ženah nada svijema. 
 Dzor. 
      Ja pameti stavne i vište 
    dala bih mu vil kugodi, 
    pokli skladnos ljubav ište 
    već neg ljepos, kâ prohodi. 
 Trat. 
      A ja bih mu dala mene, 
    pokli srcu u n'jednomu 
    ne bi našo tač ognjene 
    želje i vjernos, kako u momu. 
 Dzor. 
      Razumno rijeste sve; a sada ke dale, 
    ke biste darove na pir mu poslale? 
 Ljub. 
      Ja jedno zrcalo, ke mu je od potrebe, 
    er pozna on malo i druzijeh i sebe. 
 Mil. 
      Zrcalo 'e man slijepu; tijem bih mu dala u dar 
    ja krunu prilijepu, er svijem je gospodar. 
 Trat. 
      Dobitnu ja pômu, er silna svo'a snaga 
    oholas svakomu i srce primaga. 
 Dub. 
      Medom bih slatkime častila pir njegov, 
    osladi da njime ljuvenu svoju otrov. 
 Koralj. 
      Ja bih mu donila srce ovo me na čas, 
    er mi je, jaoh, sila, čijem padoh njemu u vlas. 
 Dzor. 
      Imala ja ne bih česa već da mu dam, 
    kad njemu poklonih i dosle sve što imam. 
 
 
 Ekloga IX. 
 
    RAKLICA 
   
 Medvjetko pastijer, užežen za Raklicom vilom, na nje odvrtnos ovako cvileć govoraše 
   
   
      MEDVJETKO: 
   
      U ono doba kad godištu 
    drpi srce lav ognjeni, 
    isparenu na plandištu 
    sto'e volovi privareni, 
         gdi činjaše male vijence 
    mutnu viru dubje rijetko, 
    sred pripekle dubja sjence 
    popijevaše mlad Medvjetko: 
         "Lijepa diklo, koje kliklo 
    natjecat se s dikom bitje, 
    kô je niklo, kô je obiklo 
    nicat licem primalitje, 
         ne ugrablja smrtna sablja 
    život tako sred zamaha, 
    ni korablja tako oslablja 
    pod udorcim vjetra plaha, 
         kô jamačne rane začne 
    na tvoj pogled duh gorući, 
    trude oblačne, dažde plačne 
    bez pristanka podirući. 
         Domišljatna kad ti platna 
    pišeš iglom, igla 'e meni 
    strijela zlatna, ku krilatna 
    ljubav srcu mom namijeni. 
         Kako zublja suha od dublja 
    ta ljuvena strijela gori, 
    kô trozublja sva najdublja 
    srca moga mjesta otvori. 
         Iznenatke pjesni slatke 
    kad tvâ začne ljepos mnoga, 
    male ostatke, čase kratke 
    od življenja ćutim moga. 
         Kad tvoj grajski ures rajski 
    slatku piću željno kuša, 
    jed izdajski, čemer zmajski 
    otrovana ćuti duša. 
         Ako uzdahne ali mahne 
    tkoga sebi tvoja ljepos, 
    smrt mi udahne, s koje sahne 
    mom životu svaka krepos. 
         Čemer srknu, s koga crknu, 
    s koga svu smrt duh moj vidje; 
    med mi ogrknu, dan se smrknu 
    slavic muči, cvijetje ublidje. 
         Na primirje tvoj pastir je 
    mnokrat prišô stana od tvoga, 
    gdi moj mir je, gdi razmirje 
    tužim srca skončanoga. 
         Nu kon gnizda, gdi tvâ gizda 
    željni pokoj sreta u noći, 
    mene izda moja zvizda 
    i me u krilo ne htje doći. 
         Do dna od vrha ljubav prha 
    po stravljenom srcu momu; 
    kad će svrha doći vrha 
    momu vaju skončanomu? 
         Rajski pakle, kom se zakle 
    sveđ robovat duša moja! 
    ljubi dakle, lijepa Rakle, 
    tko te ljubi bez pokoja!" - 
         Slijedila bi pjesni i suze 
    još od boli svijes mu slaba, 
    da na njegov glas ne uze 
    probuđena skvrčat žaba. 
 
 
 Rječnik 
 aliti  - ili 
 baniti se  - oholiti se 
 bitje  - biće 
 blazi  - blagi 
 bo  - jer 
 boljezan  - bolest, bol 
 brače  - brate 
 brašno  - hrana 
 brštan  - bršljan 
 cavtjeti  - cvjetati 
 celov  - cjelov, poljubac 
 cića  - zbog, radi 
 cijeć  - zbog, radi 
 ckniti  - kasniti 
 crnoglav  - vrsta ptice, crnoglavka 
 crnokrug  - zmija ljutica, otrovnica 
 čâs  - čast 
 čeljupina  - čeljust 
 čemin  - jasmin 
 čes, čest  - sreća 
 česa  - čega 
 čestit  - sretan 
 dale  - dalje 
 daleče  - daleko 
 dalečina  - daljina 
 Danaja  - u starogrč. mitologiji majka Perzejeva; rodila ga je sa Zeusom (Jupiterom, Jovom), koji joj se približio u obliku zlatne kiše 
 daž, dažd  - kiša 
 dikla  - djevojka 
 diklica  - djevojčica 
 dilo  - djelo 
 dithyramb  (grč.) - ditiramb, kod starih Grka himna u čast bogu Dionizu; lirska pjesma nadahnuta čulnim užicima; hvalospjev 
 Dolerije  - v.  Hoja 
 dosle  - do sada 
 doteći  - dotrčati 
 dovolje  - dovoljno 
 drača  - nekorisna trava, trnje 
 dubje  - drveće 
 dvaš  - dvaput 
 dvorni  - uljudni, udvorni 
 dzora  - zora 
 egloga  (grč.) - pastirska pjesma, pastorala, djelo koje idilično prikazuje pastirski život 
 er  - jer 
 glunac  - glumac, zabavljač 
 goj  - užitak, veselje; sklad; mir, pokoj 
 grajski  - gradski 
 grapsa  - grabež 
 gre  - ide (v.  gresti ) 
 gresti  - ići 
 grinja  - moljac; fig. mana 
 grlak  - grlica (mužjak) 
 gusa  - gusar 
 gvozdje  - gvožđe, željezo 
 har  - korist 
 hći  - kći 
 hćerca  - kći 
 hlepiti  - čeznuti 
 Hoja, Lero, Dolerije  - božanstva iz stare (pra)slavenske mitologije, često se spominju u narodnom pjesništvu u zakletvama, zazivima i sl. 
 hraniti  - čuvati 
 hrek  - panj 
 hridan  - stjenovit, poput hridi 
 Ida  - planina iznad Troje (danas  Kaz Dagh  u Turskoj), koja se često spominje u starogrčkim mitovima;  pastijer slavni od Ide  je Paris, koji je na toj planini odgojen i koji je upravo na toj planini dao jabuku s natpisom "najljepšoj" Afroditi, koja mu je obećala Helenu, što je bio povod Trojanskom ratu 
 ikada  (uz negaciju) - nikada 
 inako  - drugačije 
 isprežati  - uvrebati; ugledati 
 istoč  - istok 
 istok  (sunčana) - izlazak (sunca) 
 iti  - ići 
 izeti  - uzeti 
 izgled  - primjer, uzor 
 iziti  - izaći 
 jak  - kao 
 jakno  - kao 
 javor  - lovor 
 jazan  - dubok poput jaza 
 jed  - otrov 
 jeda  - eda, da 
 jedzero  - jezero 
 jej  - ćuk 
 jemati  - uzimati 
 jestojska  - hrana, jelo 
 ješa  - jelo, hrana 
 jijed  - otrov 
 Jove  - Jupiter, vrhovni starorimski bog (grč. Zeus) 
 jur  - već 
 kade  - kada 
 kami  - kamen 
 kantula  (tal.) - cijev 
 kî, kâ, kô  - koji, koja, koje 
 kitni  - kićeni 
 kladenac  - zdenac; izvor 
 kon  - kod 
 koruna  - kruna 
 kosmurat  - dlakav 
 kosor  - kosijer 
 krađa  - ono što je ukradeno (janje) 
 kravajac  - pogača, kolač 
 krijes  - vrsta cvrčka 
 krivina  - krivnja 
 kuf  - labud 
 kukuljava  - vrsta ptice ševe 
 kuplje  - kupa 
 labut  - labud 
 laci  - laki 
 lasno  - lako 
 Lero  - v.  Hoja 
    letušti  - leteći 
 lijer  (grč.) - ljiljan 
 lik  - lijek 
 lotrilo  - lijenost, nevaljalstvo 
 ljepos, ljepost  - ljepota 
 ljubdrag  - vrsta cvijeta, dragljub 
 ljuven  - ljubavni 
 ljuvezan  - ljubav 
 ma, me, mu  - moja, moje, moju 
 man  - uzalud 
 mito  - nagrada 
 mješte  - mjesto, umjesto 
 mnokrat  - mnogo puta 
 mučati  - šutjeti 
 nabređati  - napuniti 
 nadaleče  - nadaleko 
 nalog  - gomila 
 napokonji  - posljednji 
 naprava  - ukras 
 narav  - priroda 
 naripiti  - nahrupiti, navaliti 
 nauzdano  - pouzdano, s povjerenjem 
 nazbilj  - ozbiljno, uistinu 
 nebi  -  pod nebi  - pod nebom 
 nedospjen  - nedovršen 
 neharstvo  - nezahvalnost 
 neohaštren  - neokljaštren, neobrezan 
 nepokoj  - nemir 
 nepoman  - bezbrižan 
 nestavnost  - nestalnost 
 nevanje  - opiranje, ustručavanje 
 nezgrovan  - nezgrapan 
 nje  - njene 
 oblas  - vlast 
 odi  - ovdje 
 odnimiti  - oduzeti 
 odvrtan  - mrzak, neljubazan, ljut 
 odvrtnos  - neljubaznost, ljutnja 
 ogrljaj  - ogrlica 
 oholas  - oholost 
 omalu  - zamalo 
 omraza  - mržnja 
 općen  - uobičajen, običan, opći 
 opruditi  - opuriti, udariti 
 opsinuti  - osvijetliti 
 paka  - potom 
 Pan  - starogrčki bog šuma; pokrovitelj stada i pastira ("pustinski bog" zato što boravi u samoći) 
 parjati  - ostaviti, napustiti 
 pedepsa  (lat.) - kazna 
 pernica  - blazina, perina 
 pića  - hrana 
 Pindar  (oko 518-442) - starogrčki pjesnik, autor glasovitih oda, na glasu kao najveći starogrčki liričar 
 pitje  - piće 
 pjenje  - pjevanje 
 plandovati  - odmarati se 
 plav  - brod, lađa 
 počeh!  - počekaj! 
 podlagati  (prez.  podlagam ) - podvrgavati, pokoravati 
 podrijeti  - izbiti, istisnuti 
 pojata  - štala 
 pokli  - budući da 
 poludne  - podne 
 pôma  - palma 
 popasti  - uhvatiti, zgrabiti 
 posjed  - posijelo 
 pospješno  - brzo 
 poteći  - potrčati 
 pozov  - poziv 
 prednje  - ranije 
 prem  - upravo, baš 
 pretilina  - masnoća; obilje 
 pribil  - prebijel 
 prikor  - sramota 
 prilika  - slika 
 primaljetje  - proljeće 
 primoći  - svladati, nadjačati 
 prinemoći se  - onesvijestiti se 
 proć  - protiv, nasuprot 
 prodzor  - prozor 
 prug  - skakavac 
 prvijenac  - prvak u svatovima, posebna svatovska čast 
 rasrčen  - razljućen 
 razlog  - razum 
 regbi  - rekao bih, reklo bi se 
 rijeh  - rekoh 
 rijez  - rezanje 
 rit, rijet  - reći 
 rusa  (tal.) - ruža 
 sadrijeti  - ugrabiti, oteti 
 sastučen  - sastavljen, spojen 
 satir  - u starogrčkoj mitologiji niže božanstvo, dlakavi i kosmati demoni s kozjim nogama i šiljatim ušima; odlikuje ih pohota 
 scijena  - vrijednost;  držeć zlato samo u scjeni  - cijeneći samo zlato 
 scijeniti  - militi, držati, smatrati 
 sej, sa, se  - ovaj, ova, ovo 
 sedmina  - daća, koja se sedam dana nakon ukopa prema običaju odnosi u kuću pokojnika 
 sion  - silan 
 sivati  - sijevati 
 sjenca  - sjena 
 sjever  - sjeverac, sjeverni vjetar 
 skončanje  - svršetak; smrt 
 slaci  - slatki 
 slavic  - slavuj 
 smeća  - smutnja 
 smjenstvo  - smjelost, hrabrost 
 smočan  - hranjiv, ukusan 
 smok  - hrana 
 sopiti  - dahtati 
 spila  - spilja 
 spovijedati  - pripovijedati, pričati 
 sputiti  - sputati, zamrsiti 
 stabar  - stablo 
 stavan  - stalan 
 stavnost  - stalnost 
 stravljen  - očaran, začaran 
 stražnik  - stražar 
 stril  - strijela 
 stupaj  - korak 
 stupanj  - korak 
 suproć  - protiv 
 suprotiva  - protiv 
 svijetnjak  - krijesnica 
 svit  - svijet;  na sviti  - na svijetu 
 svrha  - svršetak, kraj 
 š  - s 
 šoja  - ćuk, sova, šojka 
 špotan  - pogrdan 
 tač  - tako 
 tamaša  (tal.) - šala; poruga, lakrdija 
 tanačac  - ples 
 teći  - trčati 
 teg  - rad, težački rad 
 temu  - tomu 
 težiti  - obrađivati zemlju 
 tiriti  - tjerati, juriti 
 tisućkrati  - tisuću puta 
 tolikrat  - toliko puta 
 tratiti  - privući 
 trator  - tratinčica 
 trijebi je  - potrebno je;  nejma trijebi  - nema potrebe 
 trijes  - grom 
 triš  - triput 
 trozublja  - trorožac, oružje s tri zuba 
 trstje  - trska 
 trudan  - umoran 
 tuj  - tu 
 tva, tve, tvu  - tvoja, tvoje, tvoju 
 udorac  - udarac 
 uhititi se  - uhvatiti se 
 ukradom  - kradom 
 umrli  - smrtan 
 upeći  - ugristi 
 ureda  - odmah 
 užiriti  - ugojiti, utoviti nekoga (hraneći ga žirom) 
 vaj  - nesreća, jad 
 vaj  - (uzvik) jao! 
 vas  - sav 
 već, veće  - više (pored običnog značenja) 
 velmi  - vrlo, veoma 
 vesak  - ljepilo 
 vijek, vijeku  - uvijek; uz negaciju - nikad 
 vik, viku  - uvijek; uz negaciju - nikad 
 vil, vila  - djevojka; vila 
 Virdžilije  - Vergilije, Publije Maron (70-19. pr. n. e.), rimski pjesnik; autor  Eneide ,  Bukolika  ( Ekloga ) i  Georgika ; njegove  Ekloge  začetak su tog žanra 
 višt  - vješt 
 vlas  - vlast 
 vojno  - muž, dragi 
 vrći  (imp. 3. l. j.  vrzi ) - metnuti, staviti 
 vrl  - opak, zao 
 zabobučiti se  - uzburkati se 
 začinati  - zapjevati, pjevati 
 začinka  - pjesma, popijevka 
 zagor  - zagora, planinski kraj 
 zagranak  - grančica, ogranak 
 zahod  - zalaz, zapad 
 zaklad  - zalog 
 zakučat  - zakrivljen 
 zalihan  - suvišan 
 zaman, zamani  - uzalud 
 zamjeran  - naočit, krasan 
 zamjeriti  - primijetiti 
 zaplatiti  - nagraditi, naplatiti 
 zapriliti  - zapuhati 
 zapućen  - zamršen, zapetljan 
 zatravljen  - začaran 
 zatraviti  - začarati 
 zdržanje  - sadržaj 
 zdvora  - izvana 
 zelen  - zelenilo 
 zenuti  - prolistati, klijati, zelenjeti se 
 zgar  - odozgo 
 zlamenje  - znak 
 zlati  - zlatni 
 zublja  - baklja 
 žestočina  - žestina 
 žuka  - vrsta mediteranske grmolike biljke, brnistra, žukva 
 
 
 Bilješka o autoru 
 Ignjat Đurđević 
 Dubrovnik, 13. veljače 1675. - Dubrovnik, 21. ili 22. siječnja 1737. 
   
 Pjesnik, prevoditelj i znanstvenik, čije se djelo smatra drugim vrhuncem, a ujedno i krajem dubrovačke barokne književnosti. 
   
 Potječe iz ugledne vlasteoske obitelji Đurđević (Giorgi, pogrešno se uvriježilo i Đorđić). Majka mu Frana unuka je pjesnika Dominka Zlatarića. Školovao se u Dubrovniku gdje je završio jezuitsku gimnaziju. Od 1693. kada je primljen u Veliko vijeće, obavljao je različite javne službe uobičajene za vlasteoske sinove, među kojima i službu kneza otoka Šipana. Na Šipanu ga je pratio glas razbludnika, a ugled nije stekao niti kao nadzornik  tržnica  (monopola žita) kada je zabilježio velike gubitke. Dug nastao tijekom te posljednje javne službe otplaćivao je sve do 1705. godine. Godine 1698. odlazi u Rim gdje je pristupio isusovačkom redu. Nakon završene isusovačke naobrazbe (1702) nastavnik je isusovačkih kolegija (Loreto, Prato). No, 1705. godine napušta red i vraća se u rodni grad, da bi 1706. godine pristupio benediktincima. U to vrijeme umjesto svjetovnog imena Niko uzima redovničko ime Ignjat (Injacijo), te kao pripadnik reda boravi u samostanu Svetoga Jakova na Višnjici. Niti kao benediktinac nije uspio izbjeći sukobima, od kojih je onaj sa Senatom završio Đurđevićevim progonstvom u Apuliju. Nakon pomilovanja i povratka iz Apulije posvetio se svećeničkim dužnostima i književnom radu. Od 1728. godine boravio je u Padovi gdje je nadgledao tiskanje svojih djela. U Padovi mu je obećano, ali ne i dano nasljedno mjesto profesora egzegeze, pa se 1731. godine vraća u Dubrovnik i do kraja života, uz kratki boravak na Mljetu, živi u samostanu Sv. Jakova na Višnjici blizu Dubrovnika. Unatoč incidentima, u Dubrovniku je uživao veliki ugled. 
   
 Đurđevićeve pjesme mogu se grupirati u odnosu na jezik kojim je pisao, odnosno na latinske i hrvatske stihove. Pedesetak osmeračkih pjesama objavio je zajedno s  Uzdasima Mandalijene pokornice  u zbirci  Pjesni duhovne i djeloizpravne  (1728). Dio pjesama pisanih na hrvatskom jeziku sakupio u rukopisnoj zbirci  Pjesni razlike , koja sadrži religioznu liriku ( Pjesni bogobojazne ), prijevode basana ( Pričice u slovinski jezik iz Gabrije, grčkoga spjevaoca prinesene ), pastoralne pjesme ( Egloge aliti razgovori pastijerski ), dulje pripovjedne pjesme temeljene na Boccacciu sa lokaliziranim domaćim imenima i ambijentom ( Razlike zgode nesrećne ljubavi ), pjesme bliske folklornom izrazu, te ljubavne pjesme najčešće začuđujuće poante, koje postupcima i sadržajima nasljeduju baroknu književnu tradiciju (Bunićeva  Plandovanja ). 
 Autor je parafraze biblijskih psalama s pridodanim komentarom objavljene 1729. pod naslovom  Saltijer slovinski . Nabožne tematike je i Đurđevićeva religiozna poema  Uzdasi Mandalijene pokornice , kojom nastavlja žanrovsku tradiciju "baroknih plačeva" dubrovačkih, osobito baroknih pjesnika I. Gundulića, I. Bunića Vučića, i dr. Dubrovačku književnu tradiciju, u prvom redu  Derviša  svog prezimenjaka Stijepe Đurđevića (1579-1632), nasljeduje i komičnom poemom, svojim najuspjelijim djelom  Suze Marunkove . Spjev je to o nesretnom Mljećaninu Marunku koji neuslišeno uzdiše za prelijepom "djevičinom" Pavicom iz Babina Polja, hvališući se svojim "visokim" porijeklom i imutkom. Đurđević na način burleske opisuje lokalne prilike i ljude, s marakonštinom ("hibridna", iskvarena mješavina hrvatskoga i talijanskoga) kao dominantnim idiomom. Đurđevićeva sklonost ljubavnoj parodiji vidljiva je i u eklogama, te u zbirci ljubavnih pjesama naslovljenih  Ljuvene pjesni . 
 Zbirka  Pjesni razlike  sadrži i nekoliko uvodnih prizora drame, najvjerojatnije tragikomedije  Judita,  koju je književnopovijesna znanost često poistovjećivala s dramom  Oslobođenje Betulije  A. Gleđevića. No, Gleđevićevo djelo ustvari je prijevod oratorija Girolama Giglija, koje je Đurđević najvjerojatnije poznavao u izvorniku budući da je održavao prepisku s Giglijem. 
 Đurđevićeva prozna djela uključuju životopise proroka Davida i svetog Benedikta, prijevode s talijanskog, korespondenciju, te znanstvena djela u kojima se zanima poviješću Ilirije ( Antiquitaties Illyriscae ), crkvenom poviješću Ilirije (nedovršena  Illyricum sacrum ), dubrovačkom književnošću ( Vitae et carmina nonnulorum illustrium civium Rhacusinorum  gdje donosi bilješke o šezdesetak dubrovačkih pisaca s primjerima iz njihovih djela), lokalitetom brodoloma Sv. Pavla (Mljet a ne Malta) i dr. Zastupajući tezu o Pitagorinom autorstvu  Ilijade , prethodnik je tzv. "homerskog pitanja". Autor je i nekoliko djela s područja astronomije, u kojima se suprotstavlja učenjima Kopernikovim i Galilejevim jer su suprotna Svetom pismu. 
   
 * * * 
   
 Đurđevićeve  Egloge  slijede tradiciju pastorale u dubrovačkoj književnosti, književne vrste na granici lirike i drame (od  Radmila i Ljubmira  Džore Držića do Vetranovića, Nalješkovića, M. Držića, Gundulića, Bunića), ali ih karakterizira parodijski odmak: IV. i IX. pastorala su parodija ljubavne lirike i "ljubavnog prenemaganja" (kao i  Suze Marunkove ), a u IV. pastir Medvjetko umjesto ljepote svoje djeve sam opisuje svoje "čari". Neke su pastorale osamostaljene epizode Gundulićeve  Dubravke , dok je za neke izvor Vergilije (VI. pastorala). 
 Osobito je originalna  Egloga V.  u kojoj se granice konvencionalnosti prelaze opisom nagosti i "strasti", a senzualnost i erotiziranost može se naći u svim Đurđevićevim eklogama. 
   
 
   
 Tekst prema: 
 
 Ignjat Đurđević:  Pjesni razlike, Uzdasi Mandalijene pokornice, Saltijer slovinski , Pet stoljeća hrvatske književnosti knj. 18, Zora - Matica hrvatska, Zagreb, 1971. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Ignjata Đorđevića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-229-8 
 © 2013. Bulaja naklada d.o.o. 
 
 