
 
 Izabrane štokavske pjesme 
 Fran Galović 
 
 
 Sadržaj 
   
 I. IZABRANE PJESME 
 II. ZAVODNIK 
 III. ČETIRI GRADA 
   
 Rječnik 
 Bilješka o autoru 
 Impressum 
 
 
 I. IZABRANE PJESME 
 CHILDE HAROLD 
   
 Gdje mi je domaja? - Vidjele je nisu 
    Dugo moje oči. Njene drage gore 
    Snivaju i sada sjetne razgovore 
    Dubova u mirnom, orlovskome visu. 
   
 Gdje mi je domaja? - Moji dragi svi su 
    Nestali već davno. - U mom srcu gore 
    Zanosi - i oni možda umrli su? - - 
    Oko mene svuda more. Pusto more. 
   
 Nebo šuti kao davna uspomena 
    Očinskoga kraja gdje mi sunce sja, 
    Gdje se bršljan vije oko rodnog praga... 
   
 Šuti, noćno nebo! - Zbogom, zemljo draga! 
    Gubiš se ko lijepa, izginula sjena, 
    Koju nikad neću ugledati ja! 
   
 24. II. 1910. 
   
 Hrvatska smotra,  1910. 
 A PORTA INFERI 
   
 Na katafalku ruža svenulih 
    U žutom, mrtvom, voštanome sjaju 
    Umirih se i tiho, tiho snih 
    I snivah san o sunčanome kraju... 
   
 - - - O, blagi, zlatni sanci rumeni 
    O divotnome, rajskom osjećaju, 
    O sreći vječnoj - nestali ste svi, - 
    Tek mrtve svijeće tmurnim sjajem sjaju... 
   
 Bez suza i bez plavog tamjana, 
    U bljedilu i ponoćnome mraku, - 
    Na katafalku ruža svenulih, 
   
 Bez krsta i bez jednog uzdaha, 
    U mrtvačkome opojnome zraku - 
    Umirih se na pragu vječnosti... 
   
 (Rukopis, 1905.) 
   
 Pjesme I. 
 OVIDIJE 
   
 A. G. Matošu 
   
 Pod oblačjem mrtvim usnule su ravni, 
    U beskraj se crni i daleki gube, 
    Gdje se mrki obzor i močvare ljube, 
    Gdjeno plovi sive magle pramen tavni... 
   
 ... U daljini negdje davni zvuci zvone 
    S osamljenog, hladnog gorskog vrhunca - 
    Ko krvavi drhat velikoga sunca, 
    Kad za Kapitolij nestaje i tone... 
   
 U samoći pjesnik tužnu pjesmu sklada, 
    I vihor je nosi k žalu rimskom, dragom... 
    U oku mu sijeva zadnja, zadnja nada - 
 
 Prognanička čežnja za rođenim pragom... 
    ... Vihor grmi, šumi, urliče sve jače, - 
    A varvarin divlji nad mogilom plače. - 
   
 4. VI. 1907. 
   
 Mlada Hrvatska,  1908. 
 JUTRO 
   
 Kroz cjelov zore česma zlato lije 
    Na busenje i cvijeće što se budi 
    I diše daškom mirisnijeh grudi 
    U mlakom miru sjena rumenijeh... 
   
 Na mojoj ruci blijeda žena snije, 
    Osmješkuje se kanda ljubav vodi, - ... 
    Nad tjemenom mi sjeknu očaj ludi, - 
    ... - I rosna česma zlato zore lije... 
   
 - O, spavaj, draga, odviše si lijepa, 
    A ja se tako tvojih usnâ bojim, 
    Jer strast je moja crna, strašna, slijepa... 
   
 I kad god želim da na grudma tvojim 
    Otpočinem - strah neznani me hvata 
    Kroz cjelov rosni grimiznoga zlata... 
   
 I. 1908. 
   
 Hrvatska smotra,  1909. 
 IZGUBLJENI SIN 
   
 Povratio se. Poznao ga pas 
    Kraj kućnog praga liznuvši mu ruku 
    Kroz očajnu i prognaničku muku, 
    Kad vidje očaj, bol i smrt i spas. 
   
 A pred njim jeknu prost i surov glas: 
    "Što tražiš ovdje? Stojiš tek na bruku!" 
    I kao jadnom, nemoćnom hajduku 
    Zatvoriše mu vrata isti čas. 
   
 I on otuda je onda pošao 
    U dalek, dragi gaj, gdje paprat spava u sjeni, - 
    I javi mu se mladost i raj u uspomeni! - - 
   
 Kad ujutro je netko došao, 
    Na grani ga je našo. - - - A rogovi pastira 
    Odjeknuli su gajem i poljem punim mira... 
   
 6. VIII. 1909. 
   
 Hrvatska smotra,  1909. 
 ZVIJEZDA VEČERNJICA 
   
 Sve usnulo je. Samo ona sja 
    Na vječnom nebu. Kroz jasni beskraj luta. 
    A sama je. I nema nikoga. 
    Ni mjesečine. - Ko pjesma raskinuta 
   
 U plavi beskraj gine. To je strah, 
    Što kroz noć ide za njenim tragom. Puta 
    Ni staze nema. Ruža najljepša 
    Sad izginut će i umrijet uvenuta... 
   
 Jer to je sjetna duša drage moje, 
    Te kroz noć ide tihim prostorima 
    Sve dalje nekud - i skriva lijepo lice. 
   
 O, dobra draga, - o, divna Večernjice! - 
    O, reci kuda vode staze tvoje? 
    Da l' ljubavi i sreće ondje ima?! 
   
 28. XII. 1909. 
   
 Hrvatska smotra,  1910. 
 PREDVEČERJE 
   
 Diskretno u svili tamnog budoara 
    Čezne moja ljubav svijetlojarkih dana, 
    Kad se vraća večer, turobna i stara. 
   
 Negdje plaču vali pokraj sjetnih grana 
    Ocvalijeh ruža. - Mi smo tako sami. - 
    Lica su ti blijeda, kao zaplakana. 
   
 - Šta ćeš? Suđeno je! - intimno u tami 
    Možda će se dići opet stare strasti, 
    Možda će me opet zanijet tvoji prami?! 
   
 - Ne vjeruješ, je li - Morala je pasti 
    Ova ljubav naša. - Odveć lijepo bješe, 
    Ruža više neće pustim vrtom cvasti. 
   
 - Gledaj zadnje zrake, kako nam se smiješe... 
    Putovi su mrtvi, mramorni i nijemi 
    U aleji našeg bola... u mrak spješe... 
    Sluša kako tužno mirišu parfemi! 
   
 9. III. 1910. 
   
 Mlada Hrvatska,  1911. 
 PIETA 
   
 U tvornici ga crnoj kolo smlavilo, 
    Jedinca majke sijede. - Kad joj glas 
    O smrti stiže, uhvati si vlas, 
    I tisuć joj se boli srcem savilo. 
   
 Nad njenim se kućerkom nebo plavilo 
    I bješe vedar dan i ljetni čas 
    Izgarao je kraj u suncu vas. 
    - Pred pogledom se njenim bezdno javilo. 
   
 Doniješe ga ljudi, a u veče tiho, 
    S mjesečinom sjajnom... Sav je krvav bio. 
    Čekala ga majka s nijemim suzama. 
   
 Na nosiljci rosnoj sanjao je san 
    O posljednjem blijesku, mutan, užasan, 
    S kojega se njojzi slomi duša sva. 
   
 1910. 
   
 Mlada Hrvatska,  1911. 
 PROLJETNA PJESMA 
   
 Bijeli, sanjarski cvjetovi 
    U šumoru zlatnijeh pčela, 
    Sunce i raskošni svjetovi 
    I kristalni glasovi vrela! 
    I vrtovi, mirisâ puni, 
    U drhtavom, toplome zraku... 
    Gle! Cvijeće bašču nam kruni 
    U dugačkom, crvenom traku! 
   
 Starijem stazama sađosmo 
    Do ribnjaka našega tamo! 
    Klupu i jasike nađosmo, 
    Gdje sanjat i snatriti znamo... 
    I opet se vraćaju dani, 
    Što dugo već bilo ih nije... 
    I sunce je veselo vani, - 
    Ah, tako je bilo i prije! 
   
 Ribnjak je miran, i gledamo 
    U zrcalu likove naše, 
    Skupa kraj obale sjedamo - - 
    I ruke mi čela se maše... 
    - Zar nije to proljeće došlo 
    I raskošne mladosti časi. 
    Zar nije to prebrzo prošlo?! - 
    Gle, srebrni moji su vlasi!... 
   
                     * 
   
 Bijeli, sanjarski cvjetovi... 
    Tišina je krajem već sjela, - 
    Grimizni, čudesni svjetovi 
    I umorni glasovi vrela... 
    I cvjetovi padaju, venu, 
    I sunce na zapadu tone, 
    I vrtovi navlače sjenu... 
    Čuj! Večernji zvonovi zvone! 
   
 8. IV. 1911. 
   
 Mlada Hrvatska,  1911. 
 ZABORAVLJENI PERIVOJ 
   
 Zaspale su vode sjajem halkidona. 
    Pognuto je granje. Stara vila šuti. 
    Eolova harfa pjeva rasplakano 
    Kao zvuci mrtvih, srebrnijeh zvona. 
   
 Bijel se nogostup borovima muti. 
    Zaspalo je cvijeće, zaspalo je rano. 
    U tišini tamo, u dubini jela 
    Ima izvir-voda. Plačuć mrku stijenu 
   
 Ruši se u bezdno tiho kao slutnja. 
    Kristalna je čaša, prozirna i bijela, 
    Prikovana zlatnim lancem na kamenu. 
    Naokolo ponoć. Sumor, mrak i šutnja. 
   
 Čekala me ovdje, jedna crna dama 
    S florom crne svile. Ljudi smrt je zovu. 
    Pružila mi čašu vode trusovine, 
   
 Ne vidjeh joj oči. Sakrila ih tama. 
    "Evo, ispij, stranče, do dna čašu ovu!" - - 
    Sumor, mrak i šutnja mistične daljine - - 
   
 24. II. 1911. 
   
 Prosvjeta,  1912. 
 ZRCALO 
   
 Na dnu sive ploče tajna moć se skriva, 
    Hiljadu se zraka u njoj smjelo jati. 
    Sunce, noć i mrak će u njoj carevati; 
    Na dnu glatke tajne žar ljepote sniva. 
   
 Često moje čelo u tom sjaju siva 
    Stakla kao gvožđem okovano pati. 
    Svaki pogled valja ovdje da se plati 
    Jednim gorkim bolom, krvlju srca živa. 
   
 Na glatkom dnu je sjen crvotočina 
    I divnog neba posmijeh i cvijetak 
    I pakla zvuk i suza božjeg sina 
   
 I sviju stvari kraj i vas početak. 
    Sve prolazi u nekom čudu tajnom 
    I govori i zbori zadnjom tajnom. 
   
 27. I. 1912. 
   
 Mlada Hrvatska,  1913. 
 LUTNJA 
   
 Imao sam nekoć, ne sjećam se kada, 
    Jednu staru knjigu, već je dugo tome. 
    U njoj vidjeh čudo čarobnog grada, 
    Vile i junake, cvijeće i paome, 
    Zlato ljetnog polja, lugove i stada, 
    Oblake i šume, vale što se lome; 
    Snatrio sam dugo samotan u hladu 
    Čekajući blijedu, nesuđenu mladu. 
   
 Kladenac je tamo bio pored hrama, 
    A kraj njega o stup oslonjeno dijete. 
    Kosa joj je crna. Ovdje stoji sama. 
    Zvonce mrtvih zvoni. Bolni zvuci lete. 
    U ruci joj lutnja, u oku joj čama, 
    A na licu smiješak, blagi posmijeh sjete. 
   
 Uz to blijedo dijete moje misli čase 
    Slušajući lutnje neslušane glase. 
   
 1. II. 1912. 
   
 Književne novosti,  1914. 
 TUŽNI PEJZAŽ 
   
 Kroz granje slazi san. I sve se tiše 
    Za crnim trakom mjesečina krade. 
    Noć puna čežnje. Negdje ruža diše 
    Ko ljubavnik u očaju bez nade. 
   
 Kraj obale se čamac lako njiše 
    Na nijemoj vodi. Bol daljine pade 
    Na duge staze, te ih sjene skriše, 
    Kraj vodoskoka cvjetovi se hlade. 
   
 Kroz granje slazi san. I čežnje noći 
    U mjesečevu sjaju tračak tih 
    Već mre. - A stazom kanda netko hoda 
   
 Sve čekajući, kad će draga doći... 
    Noć. Mjesečina. Kristal plavih voda. 
    I sjetni glasi, bolni uzdasi! 
 OPSJENA 
   
 Ja ljubio sam nekoć silno vas 
    U predvečerje kad ste doći znali, 
    U zagrljaju divljem zadrhtali, 
    I kad vam plavi rasuo se vlas. 
   
 To najljepši je mladosti mi čas. 
    I rastasmo se. - Odnijeli vas vali 
    Života nekud. - Jeste l' zaplakali, 
    Kad naše sreće čuste mrtvi glas? - 
   
 Ja čuvam još i danas suhi cvijet 
    U nekoj staroj knjizi, - dar to vaš je bio. 
    Ja odavna bih sve to zaboravio, 
   
 Tek slučajno ga nađoh, i sve mi dušom prođe: 
    Ta u što naša ljubav? Na moje usne dođe - 
    Sujet za posve običan sonet! 
 LAMPION 
   
 Na zlatnom traku njiše se u granju, 
         Muzika snena dopire iz dvora... 
    Krv teških ruža miriše u tami, 
         Sipa se pjesma obijesnoga zbora... 
   
 U žutom sjaju svjetla, štono gasne, 
         Maske su dvije prošle u bjelini, 
    I sakrilo ih granje jorgovana - - 
         Krvave ruže mirišu u tmini... 
   
 Jorgovan šuti... A na lampionu 
         Smiju se čudnim svjetlom, štono gine 
    I dršću kano ljubav, smrt i čežnja, 
         Raskošne oči male Colombine... 
 TRAGEDIJA 
   
 Velarij sivi cirkus prekrio je. 
    Na podiju orkestar bučno svira. 
    I plačni smijeh nujna srca dira, 
    Gdje bijeli clowni nemilo se znoje. 
   
 Atrakcija će doći. - Svi se boje. - 
    I dahnu lahor samrtnoga mira, 
    U duši strava ponoćnih vampira, 
    A lijepe dame kriju oči svoje. 
   
 Pojavio se momak mlad i jak, - 
    Već uspinje se! - sada će! - salto mortale! - 
    Na cirkus kleca težak, krvav mrak... 
   
 U pijesku klupko mesa. Ljestve su pale! 
    Tjeskoba. Metež. - Sama, tamo negdje straga 
    Sa sebe skida zlatan veo njegva draga... 
 GRIJEŠNA LJUBAV 
   
 Ja mramor ljubim, hladan kao snovi, 
    Što umorne ih noći stvaraju, 
    Ja ljubim krila, što me varaju, 
    I oči Vesne, dušu usta ovih. 
   
 Ja mramor ljubim, ures star i novi, 
    Što caruje u mome saraju. 
    Ja ljubim ruke, te mi čaraju 
    Svu raskoš vala, kuda samac plovih. 
   
 I zelen sjaj se već pod zavjes vuče. 
    Ja ležim kraj njeg, dok je mrtav dan - 
    U hladnih žila vrućem varanju. 
   
 I mislim naći mojih tajna ključe. 
    Ja ne znam što je: život, ludost, san?! 
    Al kraj će doći mome čaranju. 
 O PONOĆI... 
   
 O ponoći, u tijesnome sokaku, 
    Uz tmurno svjetlo i uz očaj bola, 
    Kroz mukli tutanj vidjeh crna kola - 
    O ponoći, u žalosnome mraku... 
   
 Ja znam ih dobro. Tako večer svaku 
    Iz bolesnog, sirotinjskoga dola 
    Za mojim tragom idu, dogod gola 
    I pjana gori strast kroz ponoć mlaku. 
   
 U tami voze moju mrtvu dragu - 
    Bez koprene, u cvijeću, divnu, nagu, 
    Ko u mladosti davnoj! - Sad će saći 
   
 Na grobište... i ja je neću naći... 
    - Već nestadoše. - Sni noćni svi se mrače, 
    To mjesečina za mojom dragom plače... 
 
 
 II. ZAVODNIK 
 
 
   
 I 
   
 Ljubav je moja umorna i sama 
    Ko noć i tuga. Zgasio se žar 
    Orgija vrelih, nestalo je plama, 
    I samo čujem doziv mraka star. 
   
 Davno me prati ovaj glas, jer nama 
    To krvavoga udesa je dar; 
    Vidjelo moje crni se ko tama, 
    I ne vidim kraj puta sanja šar. 
   
 U pustinji sam gledajuć daljinu 
    I čekam čudo što će možda doći 
    I neviđeno nestati i proći. 
   
 A iskre nebom umirući ginu, 
    U ponor nekud klonulo se ruše 
    Ko bolno tkanje nadâ moje duše. 
   
   
 II 
   
 "Gdje istok ljubi zori trepavice, 
    Na strmoj hridi stoji sveti grad, 
    U zlatnom hramu gori vječni kâd, 
    I zvone harfe, ječe zvučne žice. 
   
 Ta pogledaj me! Čemu spuštaš lice 
    I sklapaš oči? Vjeruj! Još si mlad! 
    Gospodar svemu ovom bit ćeš sad, 
    Pokloni mi se samo, padni nice". 
   
 Duh govoreći bliže k meni kroči, 
    Crnine noći polio ga sjaj, 
    I šapće, mami: "Gledaj! Pogledaj!" 
   
 Tek čujem teški odziv svojih snova, 
    I nekud čudno vapi jeka ova: 
    ""Ne mogu. Ne znam. Ne vidim ti oči."" 
   
   
 III 
   
 "Još jednu riječ! Ja ću mirisom 
    Saronskijeh ruža, crvenih i bijelih, 
    Osut mučnu ljubav, što je duša želi, 
    A ti se kidaš od nje snagom svom. 
   
 I sazdat ću ti dvor u kraju tom, 
    Procvast će kao žudnje traci smjeli; 
    Carica će južna, puna strasti vrelih, 
    Sa svitom doći u tvoj carski dom. 
   
 Pokloni se!" - Promatrao sam crnu, 
    Užasnu avet što mi život nosi, 
    I slutih onaj čas da mraka to je sin. 
   
 Noć u mjesecu sja - dalek, snježan krin, 
    A moje riječi zastaju i trnu: 
    ""Zbaci i zderi plašt da znadem tko si!"" 
   
   
 IV 
   
 "Nad zvijezdama se moje carstvo stere, 
    Daljina pustih ni sam ne znam broj, 
    I prostorima silnim nema mjere, 
    Planeta žarkih gdjeno luta roj. 
   
 U plave ću te uzdignuti sfere, 
    I bit ćeš vječan, samo budi moj, 
    Ja znadem, sumnja tvoju dušu ždere, 
    Ti blijediš, dršćeš, probija te znoj". 
   
 ""Govori, tko si, anđeo il đavo, 
    Te hvataš stope noćnih maštanja 
    I skidaš ruho grijesima sad mojim. 
   
 Zar nema, reci, nema praštanja? 
    Otiđi, bježi, zgini, ja se bojim 
    I ja bih tako željno jednoć spavo!"" 
   
   
 V 
   
 "A sada?" - Muk. Bez riječi plašt je pao, 
    Goli sjaj ljepote blijedom noći sinu 
    Rastjeravši sumnju, utvare i tminu, 
    I bijeli kip je šutio i sjao. 
   
 Od sreće sam i bola zaplakao 
    Gledajuć divnu, srebrnu daljinu, 
    Kuda iskre neba umirući ginu 
    I cijeli život za taj čas bih dao. 
   
 I padoh na tle ljubeći mu stope, 
    Želeći narda, aloja i smirne, 
    Da podam žrtvu tajni čuda toga. 
   
 Jer dok mi suze pustu zemlju škrope, 
    Znam da tišina ove noći mirne 
    Pred mojom dušom otkrila je Boga! 
   
 29. I. - 7. II. 1914. 
   
 Književnost,  1914. 
 
 
 III. ČETIRI GRADA 
   
 Dru Izidoru Kršnjavome 
 VENECIJA 
 I. 
    PALAZZO DUCALE 
   
 Noću kadno svjetla po laguni planu, 
    A u mutnoj vodi zlatne kaplje gore, 
    Onda mrtve riječi tajnu mrtvih zbore, 
    Blijedi mermer-dvori čudno snatrit stanu. 
   
 Kroz mrak žudi talas noć nedočekanu, 
    Gleda je i čeka, a daleko more 
    Priča mu o braći što se divlje bore, 
    Slobodni i sami, kadno zvijezde planu. 
   
 A mraci, svjetla i tišine zovu 
    Iz trijemova na vidjelo davninu, 
    Plašt raskošja i dugu, carsku svilu; 
   
 Zvon ponosni na drevnom Campanilu 
    Već grmi! - Ne. U pustu radost ovu 
    Tek nešto tako jeknu kroz prazninu. 
 II. 
    PALAZZO VENDRAMIN 
   
 Al ovdje ipak glasovi se čuju, 
    Nad lovorovim grančicama zvone 
    I u dubinu morskih kćeri rone, 
    A divsku priču slutnje obnoć snuju: 
   
 Kroz orljavu i zanosnu oluju, 
    Dok bol Walküre u Walhallu tone, 
    Kroz bogomračje silne vasione 
    Mač Siegfriedov u divljem ognju kuju. 
   
 A kraj žala tamo zaspala je sama 
    Gondola ko crni cvijet voda ovih: 
    Tek je mjesec prati tiho sa visina. 
   
 Možda čeka štogod, možda nekud plovi; 
    Prazna je, a pusti sag joj stere tama - 
    Slušaj! To je zadnji poziv Lohengrina! 
 III. 
    GIAN BELLINIJEVA MADONNA 
   
 Od halkidona i safira 
    Sagradit valja Tebi dvore, 
    Pa da se njima pjesme ore, 
    I zlatna harfa vječno svira! 
   
 Da zore val ti čelo dira, 
    A uzdisaji ruža dvore 
    Ljepotu tvoju, da ti tvore 
    Tek jedan prijesto od zefira. 
   
 O, dopusti da se kajem, 
    Kraj tvog trona, jer te voli 
    Duša dokle sunca traje! 
   
 Divna gospo, molitva je 
    Ovo što me tako boli, 
    I što tebi, evo, dajem! 
 IV. 
    PALAZZO CONTARINI-FASAN 
   
 Na stupovlju i mrtvome kamenu 
    Valovlje se ljeska i drhat vode zlate 
    Požar lampiona i tuga serenate - 
    I nestaje u zatravljenu sjenu. 
   
 A galija već na put noćni krenu, 
    Jedra, puna vjetra, u beskraj vode svate, 
    Pogledi i suze sa pendžera ih prate, 
    I mlaki vali nose laku pjenu. 
   
 Oni će na Cipar. Samotnička zvona 
    Javila su ponoć. Kao krotka srna 
    Stisnula se uza nj bijela Dezdemona; 
   
 Kosa mu je gusta, kudrava i crna 
    I kad zora do njih došla je daleka, 
    Osjetiše možda ono što ih čeka. 
 V. 
    SAN SEBASTIANO 
   
 Krasan kao davni kip u noćnom gaju, 
    Gdje mirte vijenac u daljinu pletu, 
    A zbor drijada poje pjesmu svetu, 
    Dok se mramor kupa, vas u zagrljaju 
   
 Mjesečeve rose, sestre dalkom kraju, 
    Što blaži bol i očaj dajuć sjetu 
    I tužnu radost - u tom čudnom svijetu 
    I ti stojiš tako, napomol već raju! 
   
 Dok smrtnu raskoš bola si uživo, 
    Na posvećenim stubama oltara 
    Umirale su čežnje. Vali zlate 
   
 I crne kose; usne pune žara 
    I grijeha... Sve je, evo, staro, sivo, 
    Tek vječna tvoja mladost ovdje cvate! 
   
 1912. 
   
 Prosvjeta,  1913. 
 PADOVA 
 I. 
    GIOTTO 
   
 Šarena bajka mističnoga tkanja 
    Po zidovima prolazi kroz trista 
    Neizbrojenih svjetala. I čista. 
    Daleka ljubav zvijezdama se klanja. 
   
 U plavom zraku rosi drhat granja, 
    U plavom zraku sunca dah se blista, 
    A mrtva glava klonuloga Hrista 
    Na majčine se drage grudi sklanja. 
   
 Tiha je kapela. Čuva davne snove 
    I maštanja i zanos divne duše, 
    Te jednog dana ovu radost prosu. 
   
 Napolju je sunce! Šapće bajke nove 
    I pije s mladog cvijeća jasnu rosu, 
    Dok pričanje sa stijena ljeta ruše. 
   
 1912. 
   
 Prosvjeta,  1913. 
 II. 
    CAPELLA DEL SANTO 
   
 Jedna želja samo! Da je sada znadem, 
    Pa da je bacim tuj pred božjeg ugodnika 
    Kô molitvu i kletvu očajnoga krika, 
    Da mu sve što imam ovim trenom dadem. 
   
 Dugo se kroz tamu svih čeznuća kradem 
    I tražim nešto davno: nagu lijepost lika, 
    Što izmiče i tone! - Vani bruji vika, 
    Divlja, puna sunca. - A ja ne imadem 
   
 U duši želja više. - Vidim: vosak pada 
    Po mramoru i srebru; i ne čuje se blijeda 
    Turobna pjesma vrućih ovih suza 
   
 Što stvaraju se, eno, rajskim cvijećem sada; 
    Pa dok mi oko samo tu blijedu priču gleda, 
    Spušta se na me bol dalekih uza. 
 VICENZA 
 I. 
    BASILICA PALLADIANA 
   
 Silaze lijepe gospe, sve u svili, 
    Šuštanje halja vuče se po tlima. 
    Pogledi gore. Ruka ružu prima, 
    Baca je dolje. Varku cvijet krili. 
   
 Večer je topla, a mladići čili 
    Vrebaju smjelo i bez riječi njima 
    Kazuju žudnju. Srca žar i zima 
    Gori i zebe, jer su dugo bili 
   
 Daleko negdje, tamo preko mora! 
    - I tako varka ljubavna se prede 
    A svuda kamen, mrtvi kamen sivi, 
   
 I ova okna što me tužno glede. 
    Sunčani život tajnu snenog dvora 
    Ni obdan ne bi smio da oživi! 
 II. 
    TEATRO OLIMPICO 
   
 Ja vidim glumu: Colombina 
    Sa crnim šalom tu je stala, 
    Ko s noćne da je zvijezde pala, 
    Il da je rodi mjesečina. 
   
 I šuti, sluša. A bjelina, 
    Već polako je drhtat stala, 
    I cipelica igra mala, 
    Pa tako čeka Arlechina. 
   
 Al tužna, blijeda jedna maska, 
    Kraj stupa što se ustavila, 
    (A poslala je Pulcinella) 
   
 Golupče s nožem i bez glaska 
    U tami vreba. Dršće svila. 
    I krvava se zamka splela. 
   
 1912. 
   
 Prosvjeta,  1913. 
 RAVENNA 
 I. 
    PINETA 
   
 Gle, pinije se tužno izdigoše tuda 
    I gledaju put neba, i teško im se čini: 
    U zaprašenom suncu, u tjeskobnoj vedrini 
    Već nema davnih dana, nema davnih čuda. 
   
 Zar sve je bila bajka, nestašna i luda, 
    I priviđenje raja i groznog pakla čîni, 
    Što lutaju i danas po zelenoj dubini, 
    A zelen otrov oka zuri iz dna svuda? 
   
 Nije bio san! I danas pjesnik šeta 
    Stazom prognanika ćuteć staru tugu, 
    Ali obnoć samo, jer je šutnja sveta. 
   
 Pa kad slazi mjesec, možda u tom lugu 
    Što se mrakom bola i tišine ljeska, 
    Lebdi s valom noćnim čarobna Francesca! 
 II. 
    SAN VITALE 
   
 Svetački se nimbus vije oko glave, 
    A na grudma gori blago carskih dvora, 
    Svako oko pred njom poniknuti mora 
    Ugledavši san i raskoš mrtve jave. 
   
 Prekriva joj tijelo odsjev divne slave, 
    Kraj nje muk i ponos grimiznoga mora. 
    Hladno zlato priča: To je Teodora. 
    Čuvaju je mraci i tišine plave. 
   
 I ona tako nešto ovdje čeka, 
    Jer oči su joj velike i same, 
    I ne znaju gdje je, niti kuda ide. 
   
 Po mramoru je pala sjena meka, 
    Al njene oči gledaju i vide 
    Plač sutona i slute korak tame. 
 III. 
    VEČER NA MORU 
   
 (Epilog) 
   
 Izgubio se grad, i samo uspomena 
    Pred očima još gori od purpura i zlata 
    I bjelokosti mliječne. A galebova jata 
    Okružiše nam brod. I bijela dršće pjena. 
   
 A domala će mrak. Ukazat će se zjena 
    Čuvara ove vode. Rastvorit će se vrata 
    Pučine što se budi. I ko na krilma hata 
    Poletjet naš će brod. A s jedra past će sjena. 
   
 I da onda samo plovimo bez međe, 
    Pa da nema kraja, i da nema zore, 
    Samo noć i pjesma, val i mjesečina! 
   
 I sve dalje tako. Velika tišina. 
    Zvijezde kao u snu svakim trenom rjeđe. 
    Onda ništa više. Samo muk i more! 
   
 1912. 
   
 Prosvjeta,  1913. 
 
 
 Rječnik 
 aloj  (grč.) - vrsta južne biljke s velikim mesnatim listovima 
 a porta inferi  (tal.) - na vratima pakla 
 Arlechino  (tal.) - šaljivi lik iz talijanske comedije  dell'arte , harlekin, lakrdijaš 
 Basilica Palladiana  (ili Palazzo della Ragione) - građevina čuvenog tal. arhitekta A. Palladija (16. st.) u Vicenzi 
 bellini  - v.  Gian Bellini 
 bogomračje  - naš prijevod za njem. Götterdämmerung, germanski mitološki suton bogova 
 Campanile  (tal.) - zvonik, toranj; misli se na glasoviti zvonik na Trgu sv. Marka u Veneciji 
 Capella del Santo  (tal.) - Svečeva kapela, poseban dio u Bazilici sv. Antuna (San Antonio, ili naprosto Santo) u Padovi; tamo je i tijelo sv. Antuna u sarkofagu koji ujedno služi kao oltar 
 carica južna  - vjerojatno kraljica od Sabe 
 Colombina  - ženski lik iz talijanske komedije dell'arte, predstavlja ženu vesela karaktera 
 drijade  - šumske nimfe u grčkoj mitologiji 
 Eol  - grčki bog vjetrova 
 Francesca  - Francesca da Rimini, lik iz Danteova  Pakla , talijanska plemkinja koju je ubio muž zbog preljuba s njegovim bratom 
 Gian Bellini  - talijanski slikar Giovanni Bellini (zvan Giambellino, 1430-1516), jedan od članova glasovite slikarske porodice; radio pretežno oltarske slike s likovima Bogorodice 
 Giotto  (di Bondone, 1266-1337) - jedan od najpoznatijih talijanskih srednjovjekovnih slikara; glavno djelo freske u crkvi Santa Maria dell' Arena u Padovi 
 halkidon  (grč.) - ili kalcedon, tj. mliječni kamen, vrsta poludragog kamena 
 kâd  - tamjan 
 katafalk  (grč.) - mrtvački odar 
 Lohengrin  - germanski mitski junak, sin Parsifala, jedan od vitezova sv. Grala; spasio brabantsku kneginju Elzu od strica joj Telramunda, ali ju je morao napustiti kad ga je zapitao za podrijetlo; na svoj je zadatak Lohengrin došao lađicom koju je vukao labud (odatle kod Galovića motiv gondole u vezi s njegovim imenom) 
 nard  (grč.) - podanak biljke odoljena (valerijana), u starom vijeku mnogo cijenjen zbog mirisa 
 nimbus  (lat.) - svijetli krug oko glave svetaca, aureola; (pored toga, znači i pljusak, krupan, taman oblak i dr.) 
 Ovidije, Publije Nazon  (43 pr. n. e - 17. n. e.) - starorimski pjesnik (autor  Metamorfoza ,  Tužaljki  i elegija  Ex Ponto ) , kojega je car August prognao na Crno more (Pont) gdje je i umro; odatle "prognanička čežnja" u posljednjoj kitici Galovićeve pjesme, a i posveta Matošu, koji je imao sličnu prognaničku sudbinu 
 Palazzo Contarini-Fasan  - omanja elegantna palača u Veneciji, građena 1475, s obilježjima cvjetne gotike uz neke utjecaje lombardijske arhitekture 
 Palazzo ducale  - Duždeva palača u Veneciji na Trgu sv. Marka (građena od 14-16 st.) 
 Palazzo Vendramin  - reprezentativna palača na Canalu Grande u Veneciji 
 paoma  - palma 
 pendžer  (tur.) - prozor 
 Pieta  (tal.) - milost, milosrđe, sažaljenje; to je naziv sa slike ili skulpture koje prikazuju Bogorodicu s mrtvim Kristom u krilu 
 pineta  - šuma pinija, vrste mediteranske crnogorice s krošnjom poput kišobrana 
 Pulcinella  - lik iz talijanske komedije dell'arte, grbavac, prevrtljivac 
 San Sebastiano  - crkva sv. Sebastijana mučenika u Veneciji, s najljepšim slikama i freskama Pavla Veronesea 
 San Vitale  - čuvena crkva iz 6. st. u Ravenni, s bizantskim mozaicima 
 saronska ruža  - prekrasna biljka iz Biblije, a u prenesenom smislu i lijepa djevojka (katkad i sinonim za Krista) 
 saraj  (tur.) - dvorište, dvor; palača 
 Siegfried  - germanski mitski junak, kome su mač skovali divovi na drugom svijetu (odatle slika u Galovićevoj pjesmi) 
 smirna  (grč.) - biljka mirta, mrča 
 sujet  (franc., izg. siže) - osnovna tema umjetničkog djela, sadržaj, glavna misao 
 šar  - boja, šarenilo 
 Teatro Olimpico  - čuveno kazalište talijanskog arhitekta A. Palladija (dovršio Scamozzi) iz 16. st. u Vicenzi; u tom se kazalištu po prvi put koristi iluzionistička pozornica 
 Teodora  - žena bizantskog cara Justinijana (mozaik u crkvi San Vitale u Ravenni iz 6. st.) 
 trusovina  - u pjesničkom jeziku "voda zaboravka" 
 velarij  (lat.) - platno što se razastiralo nad starorimskim amfiteatrom za zaštitu od sunca ili kiše; kazališni zastor, zavjesa 
 Walhalla  - u staroskandinavskoj mitologiji dvorac vrhovnog boga Odina, posmrtno obitavalište duša poginulih junaka 
 Walküre  - ratoborne djevice-ratnice u staroskandinavskoj mitologiji; pomagale su ratnicima u borbi i odnosile duše poginulih u Walhallu (v.) 
 
 
 Bilješka o autoru 
 Fran Galović 
 (Peteranec, 20. 7. 1887. - Radenković, Srbija, 26. 10. 1914.) 
   
 Hrvatski književnik - pjesnik, novelist i dramski pisac - iz razdoblja moderne, sa samo 27 godina tragično je preminuo na samom početku Prvog svjetskog rata, ali je stvorio obiman književni opus u kojemu posebno iskače antologijska zbirka  Z mojih bregov , uz Krležine  Balade Petrice Kerempuha  vrhunsko ostvarenje suvremene kajkavske lirike. 
   
 Pučku školu polazio je u rodnom mjestu. Godine 1894. odlazi u Zagreb, gdje je 1906. godine maturirao. Zatim upisuje slavistiku i klasičnu filologiju u Zagrebu, ali studij prekida nakon što je zbog sudjelovanja u studentskom štrajku isključen sa Sveučilišta. Godine 1908. nakratko studira u Pragu. Iste godine vraća se u Zagreb gdje nakon završetka studija (1913) radi kao profesor na zagrebačkoj Drugoj realnoj gimnaziji. Kao pričuvni kadet 27. domobranske pješačke pukovnije mobiliziran je u jesen 1914. godine. Sudjelovao je u borbama na srpskom bojištu gdje je i poginuo odmah na početku rata - u 27. godini. Okolnosti pogibije nisu sasvim jasne, pa postoje mišljenja, čak i neke indicije, da se radilo o samoubojstvu, odnosno namjernom izlaganju neprijateljskom metku. 
 Bio je pripadnik pravaškog omladinskog pokreta, te je pokrenuo i uređivao pravaški časopis  Mlada hrvatska  (1908-1909, 1911). Njegovi članci, književne i kazališne kritike bili su razasuti po brojnim časopisima ( Vijenac, Hrvatska pozornica, Književni prilozi, Pobratim, Prosvjeta  i dr.) sve do 1942. godine, kada su objavljeni u  Člancima i kritikama  sabranih djela. 
   
 U spomen 11. listopada 1903  ( Hrvatsko pravo , 1903), prvu objavljenu pjesmu, napisao je povodom otkrivanja spomenika A. Starčeviću, potpisavši se pseudonimom Hrvatski đak. Nekoliko njegovih pjesama ( Zrcalo, Childe Harold  i dr.) uvršteno je u  Hrvatsku mladu liriku  (1914), jednu od najpoznatijih antologija hrvatske poezije. Autor je sonetnog ciklusa  Četiri grada  (1913), u kojemu je zamjetan utjecaj poetike parnasovaca. 
 Vrhuncem Galovićevog pjesništva smatra se njegova dijalektalna poezija, odnosno ciklus  Z mojih bregov,  napisan u dva navrata, 1913. i 1914. godine, uglavnom u očevom vinogradu za vrijeme pjesnikova boravka u rodnom Peterancu. Ciklus je prvi put u cijelosti objavljen u Krležinoj  Književnoj republici  1925. godine. Tvore ga dvadeset i dvije pjesme, od trideset koliko ih je Galović namjeravao napisati, usustavljene prema godišnjim dobima ( Pramalet, Leto, Jesen, Zima ), koje na podravskoj kajkavštini ostihotvoruju ugođaje tjeskobe, prolaznosti i usamljenosti. Galovića se zbog ove zbirke smatra začetnikom i utemeljiteljem suvremenog kajkavskog pjesništva. "Nevelika Galovićeva kajkavska zbirka, čak pjesnički torzo, ugradila se u temelje obnovljene, moderne hrvatske kajkavske lirike kao njezin svjež i snažan početni akord, uz Krležine  Balade  njezino najcjelovitije individualno poglavlje. Kao sastavni dio lirike moderne…uspjela je sintetizirati mnoge odrednice toga pjesništva na jeziku koji se pokazao životnim i funkcionalnim na svim planovima svoje egzistencije" (Joža Skok). 
   
 Autor je uglavnom kraćih proznih djela ( Nesreća, Marica, U sutonu ; 1908) među kojima se svojim izrazitim modernističkim pripovjednim postupcima ističe  Svekar  (1912), te nešto opsežnije  Začarano ogledalo  (1913) i  Ispovijed  (1914). 
   
 Galovićeva dramska djela čine fizički najveći dio njegovog opusa: napisao je čak 17 drama, a još 11 ih nije dovršio. Većina njih objavljena je tek posthumno u  Djelima Frana Galovića  (1942-1944). 
 Za života je objavio dramu  Tamara  (1907), sadržajno blisku baladi sa motivima ljubavi i smrti, nastalu prema istoimenoj poemi M. J. Ljermontova.  Tamara  je "postavljena na čvrstoj motivacijskoj osi subjektove nakane: čežnje za idealnom ljubavi koja se preobražava u tipično secesijsko sjedinjenje Erosa i Thanatosa" (D. Detoni Dujmić). Osim prozne, postoji i druga verzija te drame sastavljena u stihu. 
 Trilogija  Mors Regni (Zvonimir, Stjepan II.  i  Petar Svačić)  bavi se hrvatskom poviješću. 
 Drame  Mati  (1908),  Pred zoru  (1908) i  Pred smrt  (1913) smještene su u ruralnu sredinu.  Pred smrt  je realistička, naturalistička jednočinka, čiji je kraj, međutim, simbolički: u zadnja dva prizora pojavljuje se nadnaravni lik Neznanke, koja znači smrt, ali ne više njenu biološku, nego metafizičku, spiritualnu stranu (Senker). Drama se temelji na kontrastu tragičnosti smrti i banalnosti njezina prihvaćanja. Tu dramu i suvremena kritika i novije interpretacije ističu kao najuspjelije Galovićevo dramsko djelo, te se u njoj prepoznaju postupci moderne i poetika ekspresionizma i Maeterlincka. 
 Tema jednočinke  Valovi  (napisana 1909, tiskana poslije autorove smrti 1916.) je stereotipni ljubavni trokut, uz vrlo uspjeli "salonski dijalog". U radničku, urbanu sredinu smještena je nedovršena drama  Sodoma  (1911), koju karakterizira urbana zagrebačka kajkavština. 
 Simbolistički misterij  Marija Magdalena  (1912) sastavljen je u stihovima. Biblijska grešnica Marija Magdalena prikazana je izrazito erotizirano, pa je ta drama odbijena za prikazivanje zbog mogućih prosvjeda svećenstva. 
 "Kroz Galovićeve je dramske tekstove prohujalo sve ono što se nataložilo u burnim godinama tzv. moderne, odnosno hrvatske varijante srednjoeuropske secesije" (D. Detoni Dujmić), od Ibsena i Strindberga, preko Maeterlincka i Hauptmanna, do Wildea. U tim "dramskim pričama za čitanje" (D. Detoni Dujmić) suprotstavljena je zbiljnost i fantastika, čime ostvaruju prizore u kojima je realistička zamisao predmetom simboličkog i poetskog očuđenja. 
 Dvije njegove jednočinke,  Grijeh  i  Tamara , postavljene su na scenu kada je Galović imao samo 20 godina (rujan 1907), a trilogija  Mors regni  izvedena je u sezoni 1908/9. Nakon autorove smrti, 1916. godine, izvedene su i drame  Pred smrt  i  Mati . 
 Pisao je i kazališne kritike u kojima je iznosio vlastite poetske smjernice, među kojima se ističe težnja za poetizacijom dramskog izraza. 
   
 * * * 
   
 Premda se vrhuncem njegovog pjesništva smatra njegova zbirka pisana podravskim kajkavskim dijalektom  Z mojih bregov , Galović je pisao pjesme i na standardnom hrvatskom jeziku, nastavljajući se ponajviše na Antuna Gustava Matoša. 
 Nekoliko njegovih pjesama ( Zrcalo, Childe Harold  i dr.) uvršteno je u  Hrvatsku mladu liriku  (1914), jednu od najpoznatijih antologija hrvatske poezije. Autor je sonetnog ciklusa  Četiri grada  (1913), nadahnutog Italijom, u kojemu je, kao i u drugim njegovim uspjelijim pjesmama, zamjetan utjecaj poetike parnasovaca i simbolizma. Dominiraju intimni, pejzažni i zavičajni motivi, a često i proročanski motiv smrti. U Galovićevim se štokavskim pjesmama "prepoznaju i izvori i uzori, ali naslućuju i tragovi osobnijega lirskoga iskaza koji će punu potvrdu doživjeti ponajprije u Galovićevu kajkavskome kanconijeru" (Joža Skok). Najuspjelijom Galovićevom štokavskom pjesmom smatra se  Childe Harold , sa motivom traženja izgubljenog doma i zavičaja. 
   
 
   
 Tekst prema: 
 
 Djela Frana Galovića , prir. Julije Benešić, Hrvatski izdavalačko bibliografski zavod, Zagreb, 1942-43. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Frana Galovića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-195-7 
 © 2013. Bulaja naklada d.o.o. 
 
 