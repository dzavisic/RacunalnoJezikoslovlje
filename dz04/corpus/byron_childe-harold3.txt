
 
 
 
 
 George Gordon Byron 
 Childe  Harold 
 s engleskog preveo  i priredio  Luko Paljetak 
   
 
 Impresum 
 Naručitelj: 
 Hrvatska akademska i istraživačka mreža – CARNET  Josipa Marohnića 5, 10000 Zagreb  tel.:  +385 1 6661 500   www.carnet.hr 
   
 Nakladnik: 
 Bulaja naklada d.o.o  Radnički dol 8, 10000 Zagreb tel/fax:  +385 1 4822 154 info@bulaja.com   www.bulaja.com 
   
 Urednik:  Zvonimir Bulaja 
 Oblikovanje:  Luka Duplančić, Zvonimir Bulaja 
 Naslovnica:  Luka Duplančić 
 Bilješka o autoru i djelu:  Milena Benini 
 Metodička obrada:  Milena Benini 
 Komentari i rječnik:  Luko Paljetak 
 Tehnička realizacija:  Bulaja naklada d.o.o. 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o. ,  CARNET  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
 Sva autorska prava na knjigu su pridržana. Nijedan dio ove knjige ne smije se umnožavati, kopirati niti na bilo koji način reproducirati bez nakladnikova dopuštenja. 
   
 ISBN:  978-953-328-389-0 
 Za prijevod: © Luko Paljetak 
   
 Zagreb, 2018. 
   
   
   
 
 Projekt je sufinancirala Europska unija iz Europskog socijalnog fonda.  Više informacija o EU fondovima možete naći na web stranicama Ministarstva regionalnoga razvoja i fondova Europske unije:   www.strukturnifondovi.hr 
 Sadržaj ovog materijala isključiva je odgovornost Hrvatske akademske i istraživačke mreže – CARNET. 
 
 Sadržaj 
 
 
 Sadržaj 
 
 
 O autoru: George Gordon lord Byron 
 
 
 Luko Paljetak: Byronov život, djelo i vrijeme 
 
 
 Prije čitanja... 
 
 
 Hodočašće Childea Harolda 
 
 
 Predgovor 
 
 
 Dodatak predgovoru 
 
 
 Bilješke 
 
 
 
 
 Za Ianthe 
 
 
 Bilješke 
 
 
 
 
 Prvo pjevanje 
 
 
 Bilješke 
 
 
 
 
 Drugo pjevanje 
 
 
 Bilješke 
 
 
 
 
 Treće pjevanje 
 
 
 Bilješke 
 
 
 
 
 Četvrto pjevanje 
 
 
 Bilješke 
 
 
 
 
 
 
 Luko Paljetak: Kronološki pregled najvažnijih datuma iz Byronova života 
 
 
 Luko Paljetak: Byron u Hrvata 
 
 
 Bilješka prevoditelja 
 
 
 Metodički instrumentarij 
 
 
 Poticaji za daljnji rad 
 
 
 Rječnik 
 
 
 Impresum 
 
 
 
 Landmarks 
 
 Naslovnica 
 Impresum 
 Prva stranica 
 Sadržaj 
 Predgovor 
 Rječnik 
 
 Sadržaj 
 George Gordon Byron 
 Luko Paljetak: Byronov život, djelo i vrijeme 
 Prije čitanja... 
 Hodočašće Childea Harolda 
 Predgovor 
 Dodatak predgovoru 
 Za Ianthe 
 Prvo pjevanje 
 Drugo pjevanje 
 Treće pjevanje 
 Četvrto pjevanje 
 Luko Paljetak: Kronološki pregled najvažnijih datuma iz Byronova života 
 Luko Paljetak: Byron u Hrvata 
 Bilješka prevoditelja 
 Metodički instrumentarij 
 Poticaji za daljnji rad 
 Rječnik 
 
 
 
 O autoru: George Gordon lord Byron 
 London, 22. siječnja 1788.  – Missolunghi, Grčka, 19. travnja 1824. 
 George Gordon Byron, šesti barun Byron, engleski plemić, pjesnik i političar, bio je središnja, vodeća figura engleskog, pa i svjetskog romantizma. I danas ga se smatra jednim od najvećih britanskih pjesnika, a njegovi stihovi – kao i buran život – još uvijek su nadahnuće mnogima. Svojevrsna »rock-zvijezda« svoga vremena, još je za života opisan kao »lud, opak i opasan poznanik« (tako ga je opisala jedna od njegovih brojnih ljubavnica, lady Caroline Lamb). Byron je svoja uvjerenja živio s podjednakom strašću s kojom ih je i opisivao, a nije oklijevao otputiti se u njihovu obranu i na bojno polje. Tako je i umro, u dobi od samo 36 godina, u mjestu Missolonghi u zapadnoj Grčkoj, gdje je sudjelovao u grčkoj borbi za nezavisnost od Otomanskog carstva. Otjelovljenje romantičarskog duha individualizma, društvene ravnopravnosti i slobode, Byron je ostavio neizbrisiv trag u čitavoj povijesti Europe, pa i svijeta: u Grčkoj se i danas smatra jednim od nacionalnih junaka, a njegova kći Ada Lovelace praktički je samostalno stvorila koncept računalnog programiranja, u vrijeme kad računala u današnjem smislu te riječi još nisu ni postojala. 
 Byron je bio sin kapetana Jacka Byrona, poznatog pod nadimkom »Ludi Jack« (Mad Jack), i njegove druge supruge Catherine Gordon. Prvu je suprugu Ludi Jack upoznao dok je još bila udana, te se zbog njega razvela, a umrla je rodivši dvije kćeri, od kojih je preživjela samo jedna, Byronova polusestra Augusta. Po svim svjedočenjima, Ludi Jack bio je sve samo ne dobar muž i otac: stalno je upadao u dugove, često izbivao iz kuće, a kad je i dolazio, ponašao se nasilno i neljubazno. Byronova majka pak bila je nestalnih raspoloženja, sklona sinu ili pretjerano ugađati ili ga pak pretjerano grditi. Bila je niska rasta i punašna, zbog čega joj se sin često rugao: navodno je jednom uzvratila nazvavši ga »šepavim derištem«. 
 Byron je naime rođen s deformacijom desne noge: to ga je tijekom života često tjeralo da pokušava nadoknaditi razliku u odnosu na kolege i prijatelje, bilo pretjeranim fizičkim naporima, bilo drugim oblicima ekstravagantnog ponašanja: jednom je, na primjer, u školu doveo dresiranog medvjeda. 
 Isto je tako neumjeren bio i u svojim ljubavima: bilo da se radilo o prvoj ljubavi, Mary Chatworth, koju je upoznao još u školi, bilo da se radilo o kasnijim vezama s raznim ženama i muškarcima, Byron je svakoj svojoj ljubavi pristupao kao da je jedina i posljednja, i obično ih je pretakao (i) u strastvene, često skandalozne stihove. Prvu zbirku pjesama tako je napisao i objavio kad mu je bilo samo 17 godina, no cijelo je izdanje zatim, na savjet obiteljskog prijatelja, povučeno i spaljeno, baš zbog pretjerano otvorenih ljubavnih pjesama. 
 Neke od tih pjesama ipak je ponovno objavio, zajedno s novijim radovima, u zbirci  Sati dokolice . Ta je zbirka dobila izrazito nepovoljnu kritiku u utjecajnom časopisu  The Edinburgh Review ; Byron je reagirao pišući svoju prvu satiru, koja je najprije objavljena anonimno. U prvi čas, ta je reakcija bila smatrana pretjeranom i neodgovarajućom, još jedan skandal i dokaz Byronove neumjerenosti i nezrelosti. Samo nekoliko godina poslije, naći se na meti Byronova satiričkog pera postalo je praktički pitanje časti. 
 Promjena se dogodila prvenstveno zahvaljujući objavljivanju prva dva pjevanja Byronova najslavnijeg djela, narativne poeme  Hodočašća Childea Harolda . Kako je rekao sam Byron: »Jednog sam se jutra probudio i otkrio da sam slavan«. 
 Ova poema, kao i mnoga druga djela, nastala je tijekom prvog Byronovog velikog putovanja, koje je trajalo od 1809. do 1811. godine. Od malena opčinjen Levantom, istokom Sredozemlja, Byron se preko Portugala zaputio u Španjolsku, pa zatim do Gibraltara, Malte i Grčke. U Grčkoj je čak, oponašajući mitskog Leandra, preplivao Dardanelski tjesnac (Helespont), i opet pokazujući svima svoju snagu i izdržljivost, što je poslije upotrijebio kao motiv u poemi  Don Juan . 
 Nakon eksplozije popularnosti  Childea Harolda,  Byron je neko vrijeme proveo u Engleskoj kao prava zvijezda: najekskluzivniji klubovi htjeli su ga za člana, nije bilo zabave na koju nije bio pozvan, niti salona u kojem nije bio rado viđen gost. No on nije prestao sa skandaloznim ponašanjem: zaredale su se afere s brojnim ženama i muškarcima, a dugovi su se samo gomilali. Kao idealno rješenje problema, Byron je počeo tražiti prikladnu i dovoljno bogatu suprugu, koju je pronašao u Annabelli Millbanke. 
 Iznimno inteligentna, matematički nadarena i obrazovana, Annabella je privukla Byronovu pozornost i pojavom i umom – zvao ju je svojom »princezom paralelograma«. Bila je i odgovarajuće imućna, a nije bila imuna na njegov šarm. Iako je prvu prosidbu odbila, drugu je prihvatila. Iz tog je braka poteklo jedino Byronovo bračno dijete (izvanbračne je bilo više), kći Ada, koja je od majke naslijedila inteligenciju i nadarenost za matematiku, a od oca sklonost pobuni. 
 No, bračna idila nije potrajala dugo: zbog uvjerenja da mu rad za novac ne priliči, Byron je odbijao honorare za svoja djela, a nije mogao dugove namiriti samo prodajom imanja. Sve teža financijska situacija tjerala ga je u depresiju i piće: počeo se istresati na suprugu, koja je postupno stekla uvjerenje da joj je muž jednostavno lud. Istovremeno, pribojavala se i da Byron sa svojom polusestrom Augustom održava incestuoznu vezu: ubrzo nakon Adinog rođenja Byron i njegova žena počeli su živjeti odvojeno, a 1816. godine konačno su se i službeno rastali. Byrona je to toliko pogodilo da je ponovno otišao iz Engleske, i nikada se više nije vratio. 
 Ovoga puta, Byron je prošao kroz Belgiju, a ljeto 1816. godine proveo je u vili Diodati, na obali Ženevskog jezera, u društvu svoga liječnika, književnika Johna Polidorija. Vilu u susjedstvu zauzeli su pak Percy Bysshe Shelley, njegova tada još nevjenčana supruga Mary, te njezina polusestra Claire Clairmont, s kojom je Byron bio ljubovao još u Londonu. Kakve su sve prijateljske i ljubavne veze nastajale i nestajale toga slavnog ljeta, nikad neće biti posve sigurno. Nedvojbena je, međutim, činjenica da nam je ostavilo iznimno slavna djela:  Frankensteina  Mary Godwin (kasnije Shelley), te  Vampira  Johna Polidorija, nadahnutog jednim Byronovim fragmentom – ali i samim Byronom, kojeg je i Polidori doživio kao »opasnog poznanika« neodoljivog šarma ali i neizdržive zahtjevnosti. – Ta 1816. godina upamćena je kao »godina bez ljeta«, jer je zbog erupcije vulkana Tambora u Indoneziji došlo do velikih klimatskih poremećaja i zahlađenja u cijelom svijetu, pa čak i propasti žetve i gladi, te je društvo zbog učestalih kiša, čak i povremenog ljetnog mraza, bilo primorano  vrijeme provoditi u zatvorenom prostoru i baviti se književnim radom. Prirodna katastrofa ostavila je tako pozitivne posljedice u povijesti svjetske književnosti i kulture. 
 Byron je u vili Diodati napisao i treće pjevanje  Childea Harolda , a zatim nastavio prema Italiji, i stao u Veneciji. Tamo se i opet zaljubio, po običaju strastveno i bezglavo, unajmio vilu i pronašao novu strast, armenski jezik i kulturu. To je zanimanje poteklo od susreta s armenskim redovnicima u Veneciji – na otočiću San Lazzaro degli Armeni u mletačkoj laguni glasoviti je armenski samostan kojega su 1717. godine utemeljili armenski izbjeglice – a Byron se i u to bacio svim silama: naučio je armenski, napisao »Armensko-englesku gramatiku«, sudjelovao u izradi armensko-engleskog rječnika, te počeo intenzivno raditi na prevođenju. Njegovo je oduševljenje armenskim bilo toliko da ga neki autori smatraju začetnikom ozbiljne armenologije, a mnogi armenski pjesnici vidjeli su u Byronu nadahnuće i nadu za izričaj na vlastitom jeziku. 
 U Veneciji je Byron također dovršio i četvrto pjevanje  Childea Harolda , te započeo ozbiljan rad na sljedećoj narativnoj poemi,  Don Juanu . Slijedeći još jednu novu ljubav, otišao je u Ravennu, pa zatim u Pisu i Genovu, stalno pišući, ljubeći i družeći se s prijateljima (Shelley ga je često posjećivao) i životinjama, koje su ga cijelog života pratile. U Byronovoj kući u Ravenni, na primjer, živjelo je: deset konja, osam pasa, tri majmuna, pet mačaka, orao, vrana, sokol, pet pauna i jedan ždral. 
 Godine 1823., na nagovor prijatelja, Byron je otišao u Grčku, koja se pokušavala osloboditi osmanske vlasti. Situacija je tamo bila komplicirana, grčka strana oslabljena brojnim frakcijama, a turska neplaćenim vojnicima: Byron, koji nije imao ama baš nikakvog prethodnog vojnog iskustva, potrošio je velike količine svoga novca na pokušaje da pomogne, uvjeren da je sama ideja borbe za slobodu nešto što zavređuje potporu bez obzira na sve poteškoće. 
 Nažalost, nije doživio ostvarenje toga ideala: 1824. godine umro je od groznice u Missolonghiju. Upravo je njegova smrt bila bitan faktor u buđenju zanimanja europskih zemalja za situaciju u Grčkoj, te se na određeni način može reći i da je svojom smrću Byron pomogao Grčkoj isto koliko i za života. 
 Usprkos jasno izraženoj želji da ga se ne vraća u Englesku, Byronovo je tijelo ipak prevezeno natrag u domovinu: trebao je biti pokopan u Westminsterskoj opatiji, no odbili su to zbog Byronova »sumnjiva morala«, te je na kraju pokopan na obiteljskom imanju. Istovremeno, gomile ljudi sjatile su se oko njegova odra želeći mu iskazati posljednju počast. Ta je podvojenost potrajala još godinama nakon Byronove smrti: njegov kip, kojega su naručili i zajednički platili njegovi prijatelji, odbila je izložiti većina institucija i muzeja kojima su ga ponudili. Ploču u Pjesničkom kutu u Westminsteru dobio je tek na 145. obljetnicu smrti! 
 Zbog burnog života i zanimljive osobnosti, Byron je više puta bio temom romana, filmova i kazališnih predstava. Slavan je tako film Kena Russela  Gothic  iz 1986. godine, koji se bavi upravo ljetom na Ženevskom jezeru, dok je podrobniju i manje stiliziranu sliku slavnog pjesnika pružila BBC-jeva mini-serija nastala 2003. pod naslovom  Byron . O njegovom životu postoji, uz brojne akademske biografije, i tridesetak romana, među kojima i duologija Toma Hollanda  Vampir  i  Gospodar mrtvih ,   u kojoj se sam Byron prikazuje kao vampir, a 2017. godine čak je i zagrebačko kazalište Komedija postavilo mjuzikl  Byron , nadahnut njegovim životom. 
 * * * 
 Opisivan ponekad kao roman u stihovima, narativna poema ili epsko-lirski spjev,  Hodočašće Childea Harolda  ( Childe Harold's Pilgrimage ) priča je o bogatom i plemenitom mladiću koji, razočaran besciljnošću svoga života, kreće na putovanje svijetom u potrazi za smislom i ispunjenjem. U prva dva pjevanja opisuje putovanje Portugalom, Španjolskom i Albanijom, te završava naričući nad sudbinom Grčke, tada pod Otomanskom vlašću. Upravo je tim putem prošao i sam Byron, te je stoga vrlo očito da je djelo u velikoj mjeri autobiografsko. Taj se jedva prikriveni autobiografski ton nastavlja i u trećem pjevanju, u kojem Childe Harold obilazi Belgiju, dolinu Rajne, Alpe i Juru, dok u četvrtom autor praktički zaboravlja na Childea Harolda (spominje ga samo kao »Hodočasnika«) i prelazi u prvo lice, pripovijedajući o životu u Italiji, u Veneciji, Ferrari, Firenci i Rimu. 
 U cijelom djelu, Byron opisuje ne samo pejzaže kojima prolazi, već i njihovu povijest, događaje i ljude koji su ih obilježili. To je bio jedan od razloga za njegovu ogromnu popularnost:  Childe Harold  spojio je putopis, slikovite prizore i poetske slike s pomalo ciničnim, melankoličnim pogledom kakav je u to vrijeme bio iznimno popularan. Sam Childe Harold, mladić razočaran svijetom, no svejedno sposoban uočiti ljepotu u njemu, postao je prototipom takozvanog »bajronovskog junaka«, lika koji je obilježen visokom inteligencijom, prezirom prema autoritetu i društvenom poretku, te sklonom strasti, depresiji i naglim promjenama raspoloženja. Iako je ovakav tip junaka postojao i ranije, upravo ga je Byron – koji je i sam živio kao bajronovski junak – učinio prepoznatljivim i popularnim. 
 Bez obzira na to, Childe Harold u istoimenom djelu zapravo čini malo toga osim što promatra: još je i sam Byron objasnio da je njegova prisutnost potrebna samo zato da posluži kao način da »pruži djelu neku vrst fokusa«. Dapače, u oba predgovora prvom i drugom pjevanju (napisana 1812. i 1813. godine), Byron izrijekom napominje da Childe Harold ne predstavlja nikakvu konkretnu osobu, već prije treba poslužiti kao primjer što se dogodi kad čovjek prerano susretne »izvitoperenost uma i morala« i doživi »zasićenost prošlim užicima« koja neizbježno vodi do »razočarenja u onim novima«. Taj duh razočaranosti savršeno se uklopio u romantičarske pojmove svoga vremena, i stoga je, bez obzira na relativno skromno pojavljivanje, lik Childea Harolda postao – i ostao – jednim od najslavnijih otjelovljenja romantičarskog duha. 
 Drugi razlog za Byronovu popularnost – ne samo kad je riječ o  Childeu Haroldu  – bila je njegova spremnost da uoči ogromnu razliku između romantičarskih ideala i stvarnog svijeta, te da sve zajedno izrekne s određenom dozom humora, ponekad i okrutnog. Upravo je taj stil i način izražavanja Byron doveo do vrhunca u drugom svom sličnom djelu, romanu u stihovima  Don Juan,  a njime se služio i u mnogim drugim djelima. 
 Milena Benini 
 Byronov život, djelo i vrijeme 
 U cjelokupnoj svjetskoj književnosti bilo bi teško naći pjesnika čiji život i djelo čine toliko jedinstvenu i impresivnu cjelinu, stvaraoca koji je iz svoga vlastitog života, kao iz kakve hirovite, bogate iako kratkotrajne zlatne žile crpio i sadržaje i stil i duh svojih djela, a istodobno živio i nastojao živjeti razmetljivim, burnim i nepredvidljivim životom svojih likova. Čini se da postoji samo jedan takav: George Gordon, Lord Byron. 
 Uzaludno i nepotrebno bilo bi povlačiti tu granicu, kao što je uzaludno i nepotrebno i Byron pokušavao povući tu crtu i razgraničiti Childea Harolda od sebe, sebe od Childea Harolda. »Uzaludno sam tvrdio i zamišljao da sam povukao crtu između autora i hodočasnika; i sama želja da održim tu razliku, te razočaranje u otkriću da mi je to uzaludno, toliko su slomili moje snage pri pisanju da sam sve to zajedno odlučio napustiti — i tako učinih«, piše Byron u predgovoru IV. pjevanju  Childea Harolda,  u pismu Johnu Hobhouseu, prijatelju i suputniku po gotovo svim zemljama kuda se kretao. Premda dalje s pravom dodaje da »djelo ovisi o samom sebi a ne o piscu«, da »autor koji nema drugih izvora u svom duhu osim vlastite slave, prolazne ili trajne, što mora izvirati iz njegovih književnih napora, zaslužuje sudbinu svih autora«, u obzir je potrebno uzeti i jedno i drugo, i život i djelo, slijedeći upravo tu usku i najčešće teško održivu i razgraničivu crtu među njima, neprestano imajući na umu da je to hod po bridu vrlo oštra sječiva. 
 Ovaj tobožnji Leandar, šepavi Apolon, lijepi demon i pali anđeo, kako su ga već sve nazivali, iskazivao je kao i svi pjesnici njegova doba svojstveno zanimanje za gotsko, sablasno, krvavo, bizarno, egzotično, egzaltirano, strastveno, neobuzdano, divlje i iskonsko. Taj amalgam je ona prepoznatljiva oznaka svakog romantičara, a Byron je barem svojim životom i najvećim dijelom svoga opusa upravo to i bio. 
 Volio je samotnu i divlju prirodu.  Byronov glavni užitak bio je,  piše jedan od njegovih bliskih prijatelja,  povući se na neko osamljeno mjesto, sjesti na visoku stijenu iznad mora i tamo ostati satima, gledajući nebo i more,  onako kao što naš Preradović primjerice sjedi pod čempresom u Lukoranu nasuprot Zadru i gleda kako iznad utihle pučine puca ružoprsta ilirska zora. 
 Sjedit na hridi, gledat slap što pada,  Sanjareć lutat rubom šumske sjene  Gdje sve je nad čim ljudski stvor ne vlada,  Gdje smrtnik nikad ili rijetko skrene;  Peti se sam kroz neprohodne stijene  Sa stadom divljim što ne pozna tor,  Nagnut nad ponor gdje se vode pjene,  Samoća nije to već razgovor  S prirodom, pogled u njen razotkriti dvor. 
 Childe Harold  II, 25 
 Tad osjećaj nam beskrajnog se budi  U osami gdje sami smo najmanje,  Istina, što nam cijelim bićem rudi  Čisteć nas od nas: to je zvuk i stanje  Duše i glazbe vir gdje leži znanje  Vječnoga sklada... 
 Ch. Har.  III, 90 
 Nisam nikada vidio sliku ili skulpturu koja bi se slagala s mojom koncepcijom ili očekivanjem; ali vidio sam mnogo planina i mora, rijeka i pejzaža, i dvije-tri žene što su ih daleko nadmašivali,  piše Byron u jednom svom pismu, izražavajući time svoju panteističku ljubav prema prirodi i svoje gnušanje, ne toliko prema ljudima, 
 Ne volim ljude manje, nego više  Prirodu volim 
 Ch. Har.  IV, 178 
 koliko prema društvu i zamornom bruju grada gdje 
 Malo tko — nitko — ne nađe što voli. 
 Ch. H.  IV, 125 
 osjećajući vrlo dobro po sebi samom da 
 Lažan je život naš: i s redom stvari  Nije u skladu. 
 Ch. H.  IV. 126 
 Upravo s tim  redom stvari  Byron se titanski bori. 
 Koliko god istinski volio prirodu, mnoge panteističke izjave iz III. pjevanja  Childea Harolda  više su plod razgovora što ih je sa Shelleyjem vodio uz slikovite i mirne obale Lemanskog (Ženevskog) jezera nego izraz njegovih vlastitih pogleda, jer ni sama priroda i sva njezina iskonska divljina, o kojoj on s toliko strastvena zanosa piše, nije mogla ublažiti Byronovu bol — onu toliko prepoznatljivu  svjetsku bol  čija se sjena povlači licem svih mladih ljudi onoga doba, od Werthera, koji je njihovo utjelovljenje, pa sve tamo, usudio bih se reći, do Rimbauda koji je na neki način jedan od onih zadnjih »zmajevih zuba« što ih je bajronizam posijao po Europi i po svijetu — nije mogla ublažiti onaj osjećaj beskućništva, onaj  Sehnsucht,  čežnju za apsolutnim iz koje se hrani i razvija toliko puta spominjani i analizirani Byronov titanizam. Byron je, naime, poeziju očito pisao u uvjerenju da se njegov vlastiti »ja« ne treba prožimati, nego  suprotstavljati  prirodi, svijetu i društvu. Ovo suprotstavljanje postaje  bravado  cijeloga njegova života. 
 Ne ljubljah svijet nit ljubljaše svijet mene:  Smradnom mu dahu ne laskah nit svijah  Koljeno pred idolima mu, zlene  Jeke mu glasno ne štovah nit smijah  Ikad se lažno; u gomili bijah  Al ne drža me njenim; kroz nju luto  Ja sam, al ne bjeh njen; njoj tuđim grijah  Razmišljanjem se, i još bih da u to  Nisam pretrpo um svoj, što sam stog se sputo. 
 Ch. H.  III, 113 
 stoga što 
 ... sred mnoštva, vreve, ljudske buke,  Čut, vidjet, imat, osjećati, znati,  Lutat sam, žitelj svijeta bit, pun muke,  Blagoslov ne znat ni primit ni dati;  Miljenik sjaja mrzeć sve što pati!  To znači biti sam; samoća to je, to je! 
 Ch. H.  II, 26 
 Koliko god je taj titanizam težio nedohvatnom i gotovo nezemaljskom, njegovi su korijeni barem u osnovi svojoj počivali na zemlji. Byron je, naime, u ranoj mladosti prebolio dječju paralizu i ponekad je sve što bi radio taj  prvi lord engleske literature  jednostavno bila kompenzacija te njegove tjelesne mane.  Zar mislite da bih ja ikada mogla što osjećati prema ovom šepavom dječaku,  izjavila je jednom, ne znajući da je on sluša, Mary Craworth, jedna od prvih mladenačkih Byronovih ljubavi, a on, koji je već u sedamnaestoj svojoj godini dobro vladao grčkim i latinskim, koji je na Malti učio arapski a u Veneciji armenski, 3. svibnja 1810, za vrijeme boravka u Turskoj, preplivao je — oponašajući antičkog Leandra — Helespont za sat i deset minuta. 
 Teško je reći tko prođe bolje:       O smrtni! još vas bozi gaze!  On strati truda a ja volje:       On potonu, ja imam nazeb. 
 (prev. L. P.) 
 U osamnaestoj godini anonimno je tiskao svoje  Mladenačke pjesme (Juvenile Poems),  koje su se poslije pojavile pod naslovom  Sati dokolice (Hours of Idleness)  i doživjele oštru kritiku u tada najuglednijem književnom časopisu »Edinburgh Review«, našto je Byron poslije oštro odgovorio satirom  Engleski bardi i škotski kritičari (English Bards and Scotch Reviewers),  kojom je tada, prije svojih poznatih skandala, zadobio opće simpatije.  Živo se sjećam dojma koji je na mene ostavila edinburška kritika: to bješe svijetlo bjesnilo i odluka da prkosim i da se osvećujem, ali nikakav poraz ili očaj. Nemilosrdna je kritika otrov za mlada pisca  (tu Byron očito misli na sudbinu Johna Keatsa s čijom se knjižicom stihova kasnije utopio Shelley o kojemu Byron piše u svojoj već spomenutoj satiri),  ona me oborila na zemlju, ali ja skočih na noge s čvrstom odlukom da njeno groktanje sam osramotim. 
 Izreć i utjelovit kad bih mogo  Sve što u meni leži — dati mah  Mislima svojim, kad bih snage smogo,  Um, srce, čuvstva jaka, slaba, dah,  Ono što tražih i još tražim plah,  Snosim, znam, ćutim — u riječ jednu slit,  To grom bi bio, reko bih je; ah,  Ovako ja ću uvijek nečut bil  I nijemu misao u sebi, ko mač, krit. 
 Ch. H.  III, 97 
 Ovom gordom, nedodirljivom osamljeniku  najsilnije radosti,  kako kaže M. Šrepel,  bijahu već rano trijumfi taštine.  Njegov prvi govor u Domu lordova, kada mu je bilo tek jedanaest godina, bio je obrana notinghamskih radnika koji su u bijesu prve tehničke revolucije razorili svoje tkalačke strojeve. 
 Vraćajući se jednom iz Pireja s kupanja, susreo je četu turskih vojnika koji su vukli neku mladu ženu zašivenu u vreću da bi je bacili u more, jer je, kako je Byron iz razgovora s njima saznao, vodila ljubav s nekim kaurinom. S pištoljem u ruci prisilio ih je da se vrate natrag, te podmićivanjem i prijetnjama oslobodio jadnu djevojku koja je, dakako, kako se to već moglo očekivati, završila u njegovu zagrljaju.  Ostatak vremena utrošio sam na neke poslovne stvari, te na to da dobijem gonoreju, što mi je vrlo žao, jer sam se tek bio riješio teškog tripera koji sam uhvatio nigdje drugdje, nego upravo u Grčkoj,  piše ovaj bljedoliki ljepotan u pismu koje je nedavno pronađeno u Londonu, u ostavštini njegova prijatelja Daviesa Scropea, ženskara, pijanice i kockara, s čijim je novcem Byron i krenuo na svoje putovanje po Španjolskoj, Portugalu, Grčkoj, ondašnjoj Albaniji i Bliskom istoku. 
 Kao student doveo je na sveučilište u Cambridgeu medvjeda da se zajedno s njim sprema za profesorski natječaj. 
 Godine 1821. ovaj se romantični pjesnik i melodramatični pozer, podrugljivac i sentimentalac, lijepi muškarac koji tvrdi da nikada nije zaveo nijednu ženu, buntovnik i narcisoidni ljubitelj sebe sama, pridružuje revoluciji u Italiji, druguje s karbonarima *  i kuću mu stalno drže pod prismotrom. 
 Dvije godine kasnije priključuje se grčkoj revoluciji i pomaže je i novcem i savjetima.  Naprijed! Hrabro! Ne bojte se! Slijedite moj primjer  — zadnje su njegove riječi. 
 Postoji zajamčeno sredstvo da čovjek oko sebe okupi gomilu — treba samo jako vikati,  pisao je Hippolyte Taine u povodu Byronova stila, ne shvaćajući zapravo da je to glavna oznaka Byronova života, slikovita i bučna gesta. 
 Nema u mene ni nade ni straha s onu stranu groba,  piše on prijatelju Hobhouseu 10. kolovoza 1811., u trenutku kad mu se utopio dragi i bliski prijatelj Charles Skinner Mathews čiju je smrt u šali, videći ga kako slabo pliva, jednako kao i svoju, na neki način bio naslutio i prorekao. 
 Osjećaj gorde nadmoći i posvemašnjeg prezira rađao je na drugu stranu stanje samodopadljive klonulosti i umora koji se na licu cijele te rano ostarjele mladeži zapažao tako lako i bio joj tako svojstven. Byron, nespokojni taj histrion, naprotiv, živio je u akciji. Njegovi su sportovi bili jahanje, plivanje, ronjenje i pucanje, boks, kriket i — lijepe žene. Pisao je brzo, ponekad još dok se svlačio nakon dolaska kući s raznih plesova i maskerada, što svjedoči o nemaru i brzini, jednako koliko i o strasti i opčinjenosti pisanjem. Možda to i nije najbolje, 
 Ali za srce naglo mir je pako. 
 Ch. H.  III, 42 
 Posve je shvatljivo da je opća zasićenost, s obzirom na Byronovu prirodu i njegovo prerano životno iskustvo, neizbježna, 
 Osjeti Childe da sitost njega davi,  Stvar gora nego nesreća i kuga. 
 Ch. H.  I, 4 
 rađa akciju, želju za bijegom koji je zapravo nemoguć, 
 Koji Prognanik pobjeć može  od sebe? 
 Ch. H.  I, VI  Za Iñez 
 želju za akcijom, a Byron je tako živio i umro, nemajući vremena da ostari, 
 Starit, zar ima od tog veće boli?  Što nam u čelo brazdu dublju zada?  Mrtve sve vidjet koje srce voli  I sam na svijetu biti ko ja sada. 
 Ch. H.  II, 98 
 stoga na usta svoga Childea Harolda, kao odgovor na prethodne stihove, u istoj strofi uzvikuje: 
 Tecite dani mahnito! od kada  Vrijeme sve duši drago mi ukrade,  I s jadom Starosti mi smiješa dane mlade. 
 Ch. H.  II, 98 
 Koliko god je u trenutku kad je u newsteadskoj opatiji vino ispijao iz srebrom okovane lubanje nekoga bezimenog fratra, u tom činu bilo nečega od svjesno hinjene hamletovske poze, Byron se često, govoreći o svijetu, o nadmoći pjesnika i njegovoj gotovo božanskoj ulozi u univerzumu, znao uzdići do stvarnih šekspirovskih gledanja, pa mu je čovjek 
 Sumnje i smrti čedo, kom je slamka nada 
 Ch. H.  II, 3 
 i 
 ... njihalo, kog smijeh i suza vlači 
 Ch. H.  IV, 109 
 a ratnici, bez obzira iz kojih vremena, 
 ... sprave to su davne  Slomljeni alat, što ih tiran sije  Bez broja, put kad svoj popločat htije  Srcima ljudskim — zašto? — za san prosti.  Obujmit zar će to zbog čeg se bije?  Il nazvat svojim ped tla gdje se gosti,  Osim tog gdje na kraju past će, kost do kosti? 
 Ch. H.  I, 42 
 Byron se često zna hamletovski zamisliti nad tamom groba, 
      Lubanju uzmi otud i razvali:       Zar Bog hram ima unutar te zdjele,  Kad čak ni crvi izbu trulu tu ne žele? 
 Ch. H.  II, 5 
 zna napisati gnomički duboke i svevremeno aktualne stihove, 
 Tisuću ljeta treba da se stvori Država; tren je sruši, 
 Ch. H.  II, 84 
 zna sa svoje manfredovske visine barda, pjesnika-vizionara, Napoleonu nadmoćno dobaciti: 
 Osvajač zemlje i rob njezin ti si! 
 Ch. H.  III, 37 
 dijeleći mu cijelim nizom strofa u III. pjevanju trajnu povijesnu i šekspirovski dijalektičku lekciju. Premda je Haroldova, dakle Byronova nošnja, kako uspjelo ističe M. Šrepel,  samo domino na krabuljnom plesu, ona krije mladića s ognjenim čuvstvom, oštrim razumom, tamnim dojmovima životnim i sa neobičnom ljubavlju k slobodi.  Ova sloboda, koja se najprije manifestira kao  sloboda naroda,  sloboda svih potlačenih naroda, evoluira postupno u širi misaoni pojam sveopće  slobodne misli.  U tom rasponu Byron nerijetko zna, po imperativu svoga temperamenta i svoga načina, anarhično ustvrditi:  Ja sam pojednostavio svoju politiku. Ona se sastoji u tome da osudim na smrt sve vlade koje postoje. 
 On nije čovjek svoga naroda, nego svoga doba,  napisao je u svojoj studiji već prije spomenuti Šrepel. A Byronovo doba, doba je američke, industrijske i francuske revolucije, zatim vrijeme napoleonovskih ratova, krvavih bitaka kod Albuere, Talavere, Austerlitza, Trafalgara i onoga velikog završnog prizora kod Waterlooa, što ga je Byron tako plastično slikovito i tako uspješno dočarao u svome  Childeu Haroldu.  Oba prva pjevanja ovog spjeva pokazuju s kolikom je žestokom ironijom Byron mislio i pisao o engleskoj vanjskoj politici i s kolikom je žestinom govorio o tada najaktualnijim društvenim i političkim pitanjima Europe. Ona su nam danas, iz perspektive našega vremena, poprilično daleka i blijeda, nezanimljiva, otprilike onako kao punski ratovi kakvu gimnazijalcu, pa nam se može učiniti da se Byron pomalo samodopadno i nepotrebno nad njima pjeni, da je svoje djelo nepotrebno opteretio aktualnostima koje danas ne možemo shvatiti bez obimna komentara u fusnotama. Sve je to bez dvojbe na svoj način točno, ali mi moramo shvatiti da je Byron i želio i morao svojom pjesničkom riječju biti prisutan u zbivanjima svoga vremena iz čije je krvave pragmatike znao izvući i iskazati i neke trajno valjane poruke i misli: 
                                             tko žudi       Slobodu, mora sam se za nju biti       Desnicom valja da se za nju trudi. 
 Ch. H.  II, 76 
      Nek bijele kosti i krv kiša pere,       Na poprištu nek sve se groze sjate:  Da djeca naša to što vidjesmo mi, shvate! 
 Ch. H.  I, 88 
 znajući uza sve to ostvariti retke trajne ljepote i liričnosti, uspijevajući vrlo često pronaći onu pravu jedinu riječ,  zvjezdani,  npr. kada u IV. pjevanju  Childea Harolda  govori o Galileju. 
 U estetskom i književnom pogledu bilo je to doba romantizma, onoga širokog literarnog, i ne samo literarnog zbivanja što je u Europi započelo s pojavom sentimentalizma, s Jeanom Jacquesom Rousseauom, Madame de Stael, Klopstockom, Lessingom, Wielandom, Bürgerom, Goetheom i Schillerom, Macphersonom i njegovim  Osijanom,  Chattertonom, Blakeom i Robertom Burnsom, a oslanjalo se na djela Shakespearea, Spencera, krvave, mračne škotske balade, Scotta, Wordswortha i Coleridgea te njihove  Lirske balade.  Pojavom Byrona, koji je u neku ruku postao stjegonošom i rodonačelnikom goleme i brojne obitelji romantičara što se, sve tamo od grupa u Jeni (oko 1800.) i Heidelbergu (1808.), preko grupe u Stuttgartu (između 1810. i 1830.), protezala od Francuske (Hugo, Musset, George Sand, A. de Lamartine, A. de Vigny, Mérimée), preko Italije (Manzoni, Leopardi, Silvio Pelico), Rusije (Puškin, Ljermontov), Poljske (Mickiewicz, Slowacki, Krasinski), Češke (Kollar, Karol Maha), Mađarske (Petőfi), Švicarske, Rumunjske i Grčke, sve do naših strana (Prešeren, Jenko, Kopitar, Mažuranić, Preradović, Vraz, Njegoš, Jakšić), stvoren je bajronizam i prototip romantičnoga junaka koji, da bi to uistinu bio, u sebi mora nositi prezir prema konvencionalnom licemjernom moralu, mora izazivati sudbinu osjećajući se na neki način obilježenim i predodređenim za tragičnu kob, mora se posebno odijevati i bježati od društva u egzotičnu divljinu, najčešće na Istok, mora prezirati bližnje, ali se ponekad i žrtvovati za njih, mora ljubiti slobodu i potajno u sebi patiti od krivnje, vjerovati u idole pomalo mračne i maglovite, mora posjedovati poseban osjećaj za misteriozno, nadnaravno i teatralno, mora patiti od  Etne osjećaja i od Vezuva strasti. 
 Bilo je to doba kada, kako piše naš A. G. Matoš,  cijela legija snobova čezne za dalekim krajevima, pišu nostalgijske pjesme, i žene se rastavljaju, jer im muževi ne žele za njima u Španiju, u Italiju, u Carigrad. Gospođice pate od adrijaticizma, od florencitisa, od venecitisa.  Svijet je pun fatalnih ljudi koji s jedne strane ljubav proglašuju jedinim ciljem egzistencije, a s druge su puni apsurdnoga  spleena  i Schopenhauera koji je, kako to izvanredno definira Maucauly,  iz godine u godinu, iz mjeseca u mjesec ponavljao da je sudbina svih biti bijedan, da je sudbina izvanrednih biti izvanredno bijedan; da sve želje kojim smo prokleti podjednako vode bijedi; ako nisu zadovoljene, bijedi razočaranja, ako pak jesu, bijedi zasićenosti. Njegovi junaci su ljudi koji su različitim ciljevima došli do istog cilja očajanja, ljudi koji su siti života, koji su na ratnoj nozi s društvom, koji su u svojoj boli potpomognuti jedino nepobjedivom ohološću, sličnoj oholosti Prometeja na stijeni ili oholosti Satane u užarenom laporu, ljudi koji mogu svladati svoje muke snagom svoje volje, i koji do kraja prkose svoj sili zemlje i neba.  Takav junak je i Childe Harold. 
 Svoj spjev Byron je počeo pisati 1809. god. za boravka u slikovitoj, egzotičnoj i tada zaista posve nepoznatoj i Bogu iza leđa smještenoj Albaniji, gdje mu je gostoprimstvo pružio Alipaša od Janine, stvarni, utjelovljeni njegov mladenački Zelucco. Byronov hodočasnik putuje najprije Portugalom i Španjolskom gdje se divi ljepoti zemlje i opisuje krvava ratišta, smrt na bojnom polju i smrt u koridi, značaj muškaraca i ljepotu žena. Zatim preko Malte dolazi u zemlju bogova, omiljenu i toliko sanjanu Grčku. Dok se Keats u Britanskom muzeju divi i uči na onim istim vazama, urnama i mramorima što ih je u Englesku, ploveći preko  mora nesklonoga,  dovukao lord Elgin, Byron se pjeni i bjesni nad barbarskim oskvrnućem djevičanskih grčkih spomenika. Nakon toga,  kršćanskom svijetu kazavši zbogom,  putuje u Albaniju i Tursku, pa zatim opet natrag u Grčku, te u Englesku. To je sadržaj prva dva pjevanja ovog spjeva koji je istodobno knjiga dnevnika, povijesti, satire i politike, životopisnih pojedinosti i epigrama, samoraščlanjivanja i smjelih karakterizacija velikana iz prošlosti i suvremenosti, slobodarskoga revolta i literarnih aluzija, običaja i zabava, sklop banalnoga i suptilno uspjelog. 
 Nedavno sam započeo jednu pjesmu u Spenserovu stilu i strofi, u kojoj namjeravam dati potpun mah svojoj sklonosti, biti šaljiv i patetičan, deskriptivan i sentimentalan, nježan i satiričan, prema raspoloženju,  navodi Byron dra Beattiea u predgovoru I. i II. pjevanja svoga spjeva, koja su ga, kada su se 29. veljače 1812. pojavila u Londonu, preko noći učinila slavnim, pa je onda s pravom mogao u pismu svome prijatelju pjesniku Thomasu Mooreu napisati:  Probudio sam se jednog jutra i otkrio da sam slavan.  Byronu je tada bilo 25 godina. 
 Childe Haroldov  Laku noć,  najpoznatiji je, najviše spominjan i svakako najčešće prevođen lirski fragment ovog spjeva. Umetnut između 13. i 14. strofe prvog pjevanja, on je zapravo izvanredna sjetna kantilena koja u neku ruku sadrži sukus romantičarskog pogleda na svijet. On nam otkriva jednu od najsvojstvenijih crta bajronizma, onaj prividni nehaj i prezir prema svijetu i životu koji evoluira u posvemašnju čežnju za beskonačnim, u poriv što ga Fichte definira kao  nagon za nečim potpuno nepoznatim, koji se očituje samo nekom potrebom, nekom nevoljkošću, nekom prazninom koja teži z'a ispunjenjem a ne kaže odakle,  i koja se ne da utažiti ničim osim ljubavlju. 
 Niječući, jednu za drugom, ljubav prema majci, ljubav prema ženi i ljubav prema domovini, Byron — Harold, ta karakteristično romantičarski rascijepljena osoba, ta dva  ega,  dva pola iste nepomirene i nepomirljive ličnosti koja se neprestano kritički sumnjičavo promatraju, taj promatrani promatrač otkriva se pred nama kao pomalo djetinjast i ironičan fantasta koji, kako piše Schiller u svome djelu o  naivnom i sentimentalnom pjesništvu — ne zlorabi prirodu nego slobodu, dakle razvija se iz sposobnosti koja je sama po sebi vrijedna štovanja i beskrajno se može usavršiti, koji se napokon ruši u beskrajnom padu u bezdanu dubinu i može završiti samo potpunim uništenjem.  Byron upravo to i radi: beskrajno, svojim životom i djelovanjem usavršava tu sposobnost, težeći s jedne strane prometejskim sintezama, rušeći s druge okove svakog sustava, predajući se istodobno potpuno čarima života. 
 U trećem pjevanju, koje je 1816. godine napisano u Veneciji, Byron nas vodi preko Waterlooa kroz Njemačku u kojoj, putujući kroz divnu i slikovitu dolinu Rajne, nježno čezne za svojom polusestrom Augustom koju je volio cijeli svoj život, a zatim u Švicarsku, opisuje Lemansko jezero, noćnu tišinu i svu jarost ljetne oluje u planinama, piše apoteozu Rousseauu, Voltaireu i Gibbonu, a zatim nam s Alpa daje tek naslutiti Italiju, zemlju svojih snova, kojoj je u cijelosti posvećeno četvrto pjevanje  Childea Harolda,  napisano 1818. godine. 
 Razmak između I. i II. pjevanja, te između III. i IV. razdoblje od šest odnosno osam godina, veliko je ljudsko i pjesničko iskustvo Byronovo. Childe Harold se postupno sve više pretvara u Don Juana, a Byron sve više u satiričara, gubeći tako postupno jednu od najosnovnijih komponenata romantičarskog pjesnika. Satirički pristup zahtijeva, kako to ističe Marius Bewley, postojanje svijeta i društvenog poretka, neovisnih o pjesničkoj percepciji. Satira u Byrona, u ovom slučaju, ne postaje samo oblik društvene kritike, nego istodobno biva i oblik vrlo suptilnog mazohizma. 
 U svojim djelima, pogotovu u  Childeu Haroldu  i  Don Juanu,  Byron je, uza sve oscilacije stila i ukusa, ostvario stranice neprolazne vrijednosti i ljepote. Da je kojim slučajem bio slikar a ne pjesnik, slikao bi zacijelo kao Delacroix, da je bio skladatelj, stvarao bi najvjerojatnije poput Chopina. Ovaj hromi Titan, Caligula, Heliogabal i ovaj Henry VIII, kako su ga zbog raskalašena života često znali nazivati, pjesnik je za kojega se zadnjih godina sve više zanimaju i u Engleskoj i izvan nje, stvaralac je koji svejedno ostaje najmarkantnijom i najzanimljivijom ličnošću svoga stoljeća, čovjek je koji je tako muški i istodobno tako djetinjasto samodopadno znao kazati: 
 Sàm stojim ja i stajah — zapamćen il ne! 
 Ch. H.  III, 112 
 Luko Paljetak 
   
 ___________________ 
 
 
           [*]    Karbonari  – članovi tajnog talijanskog revolucionarno-demokratskog udruženja koje se borilo za ujedinjenje Italije (nap. ur.)
     
 
 Prije čitanja... 
 ●   Za Byrona se često kaže da je bio »prva rock-zvijezda«: prije njega, rijetko je koji pjesnik, bez obzira na slavu i književničku reputaciju, sam po sebi postao tako poznat. Što mislite, zbog čega je upravo Byron bio taj koji je uspostavio ideju »umjetničke zvijezde«? Opišite kako se danas ponašaju zvijezde: možete li pronaći sličnosti s Byronovim ponašanjem? Možete napisati kratki sastavak ili pripremiti zvučnu snimku opisa. 
 ●   Zamisao bajronovskog junaka – privlačnog, iznimno inteligentnog, ali i namrštenog, arogantnog i često razočaranog u društvo i samog sebe – vrlo je popularna i danas. Možete li se dosjetiti nekog junaka iz književnosti, filma ili televizije koji bi odgovarao ovim uvjetima? Jesu li vam takvi likovi zanimljivi? Zašto? 
 Hodočašće  Childea Harolda 
 ROMAN 
 1. 
      Stajao sam na Mostu Uzdisaja,       U Veneciji; [1]  dvor i zatvor stoji       Sa strana; gledah u valu pun sjaja       Lik mu, ko da ga čarobni štap skroji:       Tisuća ljêta svoje magle roji       Okò mene i mruć se smješka Slava       Na drevnost, kada vidje mnogi, koji       Bje podložan joj, stup krilata Lava,  I od sto škólja tron gdje Venecija spava. 
 2. 
      Kao da morska Cybela [2]  se diže       Iz oceana, svježa, gorda hoda,       Stijarom jakih kula što ih nîže       U pozadini, vlàdarica vóda:       Takva bje; — sviju naroda plijen poda       Kćerima svojim za miraz, k njoj slila       Kiša dragulja sjajnijih od svoda       S Istòka se, u grimizu se vila,  S njom dijelit čast, to čast vladarima je bila. 
 3. 
      U Veneciji nesta jeke Tassa, [3]       Gondolijer njen bez pjesme vèsla sada;       I svirka više uhu se ne glàsa,       Palača mnoga uz obalu strada:       Sve próđe — al Ljepota još tu vlada.       Umjetnost mre i pada vlast — ali nije       Narav tu mrtva, i zna kako sklada       Puna je bila Venecija prije,  Ta radost svijeta, vedra  gluma  Italije. 
 4. 
      Al ù nama je čar što slavu njenu       Nadilazi, i dugački red sjena       Moćnih što gradom bez duždeva venu       Mutnoga lika [4]  jer presta vlast njena;       Naš trofej je Rialto, [5]  koji pjena       Sprat neće; Shylock, [6]  Maur, [7]  i Pierre, [8]  njih       Ne može nestat jer su oni stijena,       Temeljac luka! premda nesta svih,  Nastanjen snova za nas bješe taj žal tih. 
 5. 
      Stvorenja uma nisu nam od gline;       Suštinski vječna tvore ta i množe       U nama zraku što još jače sine,       I bítak ljepši: što ga dat ne može       Sudba životu dok nas smrtne kože       Okiva lanac što te duše krije,       Gna ih, pa tad to što nas mržnjom prože       Vraća nam; hraneć srce kom cvat mrije,  Da cvijećem svježijim praznine tako skrije. 
 6. 
      Tu zbjeg je mladih i starih nam dana,       Prvim od Nade, drugim od Praznìne;       Trošno to čuvstvo čitam s mnogih strana,       Možda i s te što preda mnom sad pline:       Postoje stvari čija stvarnost sine       Jače od naših bajki; ipak boje       I oblici joj ljepši nam se čine       Od našeg neba nestvarnog gdje roje  Zvijezde se kojim Muze divlji svemir poje: 
 7. 
      Vidjeh il sanjah takve — al nek ide —       Ko istina to dóđe, ko san nesta;       I što god bjehu — iste sad se vide:       Mogo bih vratit na stara ih mjesta;       U raznom liku duh ih moj ne presta       Krit, kakve tražih a i nađoh ja       Katkad; nek idu — budan Razum smjesta       Te drske tlapnje lažnim držat zna,  Glasovi drugi zbore, drugi vidik sja. 
 8. 
      Naučih sebe drugi jezik, stran       Tuđemu oku nisam; nit se krije       Čudo za um što svoj je, čvrsto zdân,       U promjeni; jer teško naći nije       Kraj neki ljudi pun — il bez njih prije;       Rodih se tamo gdje svi gordo hode —       I s pravom; i zar otić bilo mi je       S otoka onog uma i slobode  Da nađem dom svoj preko daleke te vode? 
 9. 
      Možda ga voljeh jako: i da znam       Da prah svoj tuđem moram dati tlu,       Moj duh bi mu se vratio — da sâm       Bestjelesan grob ìzbrat smijem. Svu       Nadu da spomen živjet će mi tû,       Vežem uz rodni jezik: ako k tom       Prevìsok cilj je kom te težnje zru —       Ako mi slava sreći liči — slom  I rast im brz je, ako Zaborav tûp môm 
 10. 
      Imenu ući u hram onaj nè da       Gdje narod mrtve časti [9]  — neka! — mlade       Lovore glava časnija nek gleda!       Spartanski nek mi epitaf se dáde:       »Sinova boljih òd njeg Sparta znade«. [10]       Ne tražim sućut nit je želim čut;       Trn što ga ubrah na mom stablu stade       Rast — krvarim i on me bode krut:  Trebah znat da to sjeme daje taj plod ljut. 
 11. 
      Udova Jadran svog vladara plače;       Godišnjega vjenčanja više nije,       Bucèntaura [11]  starog trulež nače,       To ruho koje udovicu krije!       Još Sveti Marko u svog lava zrije,       Što stoji tu ko podsmijeh moći njene,       Nad Dvorom gdje Car jedan kleknu prije, [12]       A králji jalne upirahu zjene  U miraz Venecije, kraljice bez cijene. 
 12. 
      Moljahu Nijemci, sad Austrijanac       Vlada — Car gazi tu gdje Car već kleče;       Kraljevstva tek su provincije, lanac       Gradove steže slobodne; puk steče       Trenutak sunca, i sad dolje teče       I topi se s vrhunca moći, pada       Ko lavina s planìne što sve siječe;       Oh da je jedan sat Dandola [13]  sada,  Slijepog vladara starog koji Bizant svlada. 
 13. 
      Pred Svetim Markom još konji od mjedi       Bliješte, još oglav pozlaćen im sja;       Zar Dorijina prijetnja [14]  ne uslijedi?       Zar  zauzdani  nisu? — Nesta ta       Sloboda tisućgòdišnja, i sva       U alge, otkud i digla se, pade!       Bolje je skrit se u val i do dna       Pròpasti ispred dušmana kog stade  Pokornost tjerat da joj sramotni mir dáde. 
 14. 
      U mladosti bje slavna — novi Tir;       Pobjeda — tîm su nadimak joj dali,       Nosila »Lava« zemljom je u šir       I morem, svud gdje krv i oganj pâli.       Rob njoj bje mnogi, nju rob nisu zvali,       Bje zid Europe protiv Otomána; [15]       Kandije [16]  svjedok, takmac Troje! Vâli       Vi vječni, svjedok Lepantskih [17]  ste strana!  Ni dob ni tiran neće strt vas, pjeno slana. 
 15. 
      Poprsja lomna — skrhana — dug niz       Duždeva mrtvih u prah sada pade;       Al gdje im dvor bje, sjajan bogat friz       I prizor priča o moći te vláde;       Slomljeno žezlo, mač što rđat stade       Predaše strancu: pustoš koja zije,       Ulice uske, tuđinci, sve znáde       Sjetit je tko je svlada i što krije  Oblakom tužnim lijepi kamen Venecije. 
 16. 
      Atenska vojska kad kod Sirakuze       Pade, kad mnoge jaram ropstva stiže,       Spas bijaše im pjev Atičke Muze,       Otkup što glas joj nosi ga sve bliže:       Gle! dok im himna tragična se diže       Stadoše kola pobjedniku, pade       Uzda mu — mač mu iza pasa kliže       Lance on režuć, roblje molit stade  Da za slobodu hvalu pjesniku svom dáde. [18] 
 17. 
      Stog, Venecijo, kad imala ne bi       Jačega prava, ni svih gordih djela,       Na Tassa pjevni spomen [19]  dosta tebi       Bio bi, strla ta bi ljubav vrela       Tiranski čvor; zbog kobi tvoje cijela       Stidi se kugla — Albione, ì ti:       Kraljicu môra [20]  Djeca mora [21]  smjela       Napustit nisu; tvoj pad mogo biti  Njenom bi sličan, uz sve more što te štiti. 
 18. 
      Od mladosti je voljeh; moga srca       Vilinski grad je ona uvijek bila,       Što kao voden stup iz mora vrca,       Boravka radost, obilja sva sila;       Shakespeareova je umjetnost mi lila,       Pa Otway, Radcliffe i Schiller [22]  su zdali       Lik mi njen, premda sad je takva, mila       Meni je još i draža sad kad žali,  Neg tad kad žar njen, ponos i čudo su sjali. 
 19. 
      Oživjet mògu prošlost — al još osta       Sadašnjosti za misli i za zjene       I mozganje što kažnjeno je dosta;       Više neg mislih i tražih za mene;       Najljepše neke stvari upletene       U tkivo moga bića, mnoge boje       Tvoje, ti lijepa Venecijo, plijene:       Čuvstva što Dob ih ne briše, postoje,  Il bi pak hladno bilo i nijemo to moje. 
 20. 
      Od prirode se jele dižu, veće       Što hrid je viša i pustija, rije       Korijen im zemlju oskudnu što neće       Poduprijet ih dok ih alpski bije       Vihor; al deblo buja im i smije       Oluji se, dok uzrastom ne dade       Znak da je vrijedno planine iz čije       Granitne crne stijene živjet stade,  Silno sad stablo; — i um tako rasti znade. 
 21. 
      Bivstvo se može podnijet, a žića       I bôli korijen dubok naći znáde       Stan usred pustog i tužnoga bića:       Nijemo uz teški teret déve râde,       Vuk šutke mre — nek zalud nam ne dáde       Taj primjer; ako to takav stvor bijedan       I divlji snosi i snage imáde,       Moramo ì mi, kojim prah je vrijedan  Više, znat snosit — to je samo za dan jedan. 
 22. 
      Satire svaka patnja, ili satre       Patnik je sâm; i kraj, u svakoj zgodi,       Biva joj: — Jedan, pun nade i vatre       Nove se vraća — s istim ciljem, bròdi       I plete opet mrežu; drugi hodi       Sablastan, sijed, i tako traje tad,       I mrije držeć slamke se na vodi;       Treći rat traži čast il zločin, rad,  Po tom da l stvoren bje za uspon ili pad. 
 23. 
      Al nâjčešće od boli pòtisnute       Ostane znak ko ubod škorpióna,       Tek vidljiv ali pun gorčine ljute,       I malen može uzrok bit s kog ona       Težinu vraća u grud što je sklona       Odbacit bješe: može to bit glas       Proljeće — ljetna večer — glazba — zvona       Cvijet — vjetar — more — što će i nit nas,  Električni nam lanac nudeć kao pas; 
 24. 
      A kako, zašto, ne znamo, nit dom       Ta munja uma zna nać svom oblaku,       Tek osjeća nov udar, ne zna k tom       Strti tu pošast skrivenu u mraku       Što nam iz stvari bliskih, tu u zraku,       Stvara, kad nije ni na um nam palo,       Utvare što ni uz magiju jaku       Ne bježe — mrtve koliko se znalo,  Iščezle, drage, prošle — puno njih! i malo! 
 25. 
      Ali moj duh tumàra; vraćam ja ga       Da razmišlja sred rasapa, i bude       Rasulo usred rasula; da traga       Za veličinom prošlom ove grude       Što najjača je  bila,  i za ljude        Jest  najljepša, i bit će, jer je tvore       Prirode prsti nebeski i nude;       Tu leže hrabri, vični da se bore,  Lijepi, i svi što zemlju svladahu, i more, 
 26. 
      Kraljevi republike, ljudi Rima!       O Italijo lijepa, sad i prije,       Ti si vrt svijeta, u tebi stan ima       Umjetnost i sve što Priroda krije;       Ni pustari ti sličnu naći nije!       I korov tvoj je lijep, i  golji  tvoje       Bogatije su neg kraj gdje sve zrije;       Tvoj slom je slavan, tvoj ostatak bóje  Nevine rese i ne gube čari svoje. 
 27. 
      Mjesec se digo, ipak još noć nije;       S njim zalaz sunca dijeli nebo; more       Sjaja uz Alpske vrhunce se vije       I dira plave te Furlanske gore;       Vedar je Svod, al tu sve boje zore       I silna Dúga sa Zapada kreće       Gdje Dan i prošla Vječnost jedno tvore       Dok perjanica Dijanina lijeće  Blago kroz jasnu plavet — kao otok sreće. 
 28. 
      Uz nju je samo jedna zvijezda, vlada       S njom s pola neba ljupkog; al još gòri       Sunčano more i sjaj njegov pada       Na Retska brda, [23]  kao da se bori       Dan i Noć tu, dok priroda ne stvori       Ponovno red svoj: — lagano se vije       Duboka Brenta, [24]  i tamo mrmòri       Gdje rumen njina mlade ruže lije,  I struji joj u struji, i u sjaju sije. 
 29. 
      Noseći neba lik što iz dalèka       Silazi k vodi; sve njegove boje       Od sutona do zvijezde koja čeka       I raste, čari rasipaju svoje:       Sad mijenjaju se; bljeđe sjene kroje       Plašt oko brda; dan odlazeć mre       Ko delfin na kom uz grč svaki ròje       Nove se šare dok izdiše — tê  Zadnje najljepše — tad je — kraj — i sivo sve. 
 30. 
      Ima u Arqui [25]  jedan grob; — u zrâk       Dignute leže tu na stupovima       Laurinoga dragog [26]  kosti: svak       Tko zna mu bolne pjesme ide k njima       Genija časteć. Granu on da svima       Probudi jezik, da s tla rodnog spadne       Tuđinski jaram; na stablo što ima       Njegove gospe ime, [27]  suze skladne  Lijući, da sâm sebi tako slavu dadne. 
 31. 
      U Arqui, gdje je umro, prah mu leži;       U gorskom selu otkud zadnji dani       Siđoše mu dolinom ljeta; svježi       To im je ponos — pošten — nek im znâni       Širi glas da, kad dođe putnik strani,       Vidi dom njegov i grob; oba čedna       I časno prosta, svaki čuvstva hrani       Pjesmama bliža mu i više vrijedna  Nego da grob mu krasi piramida jedna. 
 32. 
      A mirno selce gdje je obitavo,       Mjesto je kao stvoreno za one       Što smrtnost svoju osjetiše pravo       Tražeći zakon nadi koja tone,       U bregovima što u sjene rone,       Što su daleko od mjesta gdje ori       Buka se, koja sada zalud zvone       Jer mamac više nisu; jače gori  Sunce i praznik dovoljan im tvori, 
 33. 
      Otkrivajući brda, lišće, cvati       I sjajući uz potok što žubori       Uz koji, čisti kao tok mu, sati       Besciljni teku, otkud, premda spori       Oku se čine, pouka nam zbori.       Ako pak društvo uči svakog stvora       Živjet, samoća mrijet ga uči; kòri       Lasku; taštini pomoć još je gora;  Čovjek — sâm s Bogom svojim boriti se mora: 
 34. 
      Il, može bit, s demonima što lome       Svih boljih misli snagu i u tužnu       Srcu plijen traže — takvu što u svome       Prvom je danu tkao sjetu kužnu,       Ljubeći mrak i potištenost ružnu,       Držeć da mu je suđeno da svaka       Bol pretvori se u bol trajnu, nužnu;       Sunce mu krov je, zemlja mu je raka,  Raka je pako, a sam pako mrak pun mraka. 
 35. 
      Ferrara! tvoj splet ulica u travu       Obraslih, čija simetrija nije       Za osamljenost, ko da kletvu pravu       Ruši na bivše vladare i bije       Rod d'Este [28]  što je mnoga ljeta prije       Vladao tobom, i oduvijek bio       Patron il tiran, kako hir to htije       Malene sile svih na kojim svio  Vijenac se što se prije na Danteu vio. 
 36. 
      Tasso im glas je i sram što ih prati,       Čuj pjev mu! Izbu pogledaj! Gle kako       Skupo Torquato svoju slavu plati [29]       I gdje Alfonso zatvori ga tako:       Taj bijedni despot nije mogo lako       Uvredom svladat um taj koji žudi       Ugasit, pa ga baci stog u pako,       Među luđake. Slava koja rudi  Rastjera oblak; i tom imenu sad nudi 
 37. 
      Suze i hvalu doba svih; dok tvoje       Zaborav strt će — past će ti u gnjio       Bezvrijedan prah, gdje rod tvoj,  hvastav  što je,       Tone u ništa — budući da bio       Zglob si u lancu sudbine mu, htio       Zlobu i ime izvrć bih ti rugu:       Alfonso! sjaj tvoj od tebe se skrio!       Da drugoga si roda, ni za slugu  Ti ne bi bio vrijedan tom kom zada tugu. 
 38. 
      Ti!  tu da jedeš, budeš prezren, mriješ,       Čak kao zvijer da zgineš, samo što si       Tor ljepši imo i vedro da piješ:        On!  slavu na svom umnom čelu nosi,       Što tad je sjala a sada prkosi       Dušmanima u lice, zboru Crusca [30]       I Boileauu, [31]  čiji jal se kosi       S pjevom što rodnoj liri mu je pljuska,  Tom brusu preko zuba — dosadnom, što  hruska ! 
 39. 
      Mir povrijeđenoj Torquatovoj sjeni!       Živog i mrtvog strijelom gađa Zlo ga       Otrovnom — ali zalud hici zleni.       Oh, pobjedniče pjeva modernoga!       Na tisuće ih rađa se, al mnoga       Još pokoljenja morat će se zbiti       A neće se iz cijelog mnoštva toga       Stvorit um takav! kad bi mogli sliti  Sve zrake svoje, ne bi mogli sunce biti. 
 40. 
      Velik si, ipak uz tebe su tu       Zemljaci ti što rodiše se prije,       Pjesnici Pakla i Viteštva: [32]  ču       Toscana glas Božanske komedije;       Tad, Firentincu sličan s Juga zrije       Scott, [33]   minstrel  koji znade novo zdat       Djelo u kom sva čarobnost mu sije,       Ko Ariosto sa Sjevera tkat  Ljubav i gospe, vrle viteze i rat. 
 41. 
      Grom Ariostu sa poprsja skinu       Željeznu krunu lažnog lovor-lista; [34]       U pravu bje zla sila što je šinu,       Jer pravi lovor-vijenac Slave blista       Na stablu otkud ne može ga ista       Moć skinut, [35]  lažni vijenac bje mu tada       Sramno na čelu; znam, iako čista       Praznovjera je da grom sve gdje pada  Posveti; — dvaput sveta ta je glava sada. 
 42. 
      O Italijo! Italijo! [36]  imaš       Ljepote kobni dar što bol ti posta       Korotna sada i prije; ti primaš       Na nježno čelo brazdu srama prosta       I ljetopis ti ognjem tiskan osta.       Oh, Bože, da si sad, kad su ti goli       Udovi, ružna bar, i jaka dosta       Da vratiš právo, da se natrag skoli  Tat što ti toči krv i pije suzu boli; 
 43. 
      Tad strašnija bi mogla bit; il, manje       Žuđena, prosta, mirna, ne bi bila       Žaljena s kobnih čari; tad bi slanje       Bujice ratne što se s Alpa slila       Prestalo; ne bi krv i vodu pila       Iz Poa [37]  horda dušmanska; ni štit       Mač stranca bi ti bio, al te sila,       Pobjednu il ne, gna pa moraš svit  Vrat, i rob prijatelju il dušmanu bit. 
 44. 
      Dok lutah mlad, ja išao sam tragom       Rimskoga druga zadnjeg uma Rima,       Tulija: [38]  dok se moj brod kreto blagom       Modrinom vode nošen vjetrovima,       Megara [39]  sinu ispred mene, svima       Pirej [40]  bje s desna, Egina [41]   odzada       A Korint [42]  lijevo; na pramcu u snima       Ležah i vidjeh četiri ta grada  Srušena, kao i on što ih vidje tada; 
 45. 
      Jer Vrijeme ih ne obnovi već diže       Nastambe divlje iznad ovih mjesta       Što tugu bude i srcu su bliže,       Zbog zadnjih zraka sjaja što im presta       I strtog traga moći koja nesta.       U svoje doba Rimljan jedan sva je       Vidio groblja ta, što tužno smjesta       Čuđenje bude, stranica još traje  S tog hodočašća, koja pouku nam daje. 
 46. 
      Tâ preda mnom je sad da mojoj pruži        Njegove  zemlje slom što zbir je pâda       Država koje on u padu tuži,       Ja u samoći: sve što  bje,  od tada       Srušeno  jest;  i Rim se sad, o jada!       Carski Rim svija u prah isti stoga       I mrak, uz kostur Titanski taj sada       Idemo mi, uz truplo minuloga  Svijeta tog, što je vruć još sred pepela svoga. 
 47. 
      Italijo! u svaki ipak kraj       Doprijet bol će tvoja i tvoj jad;       Majko Umijeća! i oružja; znaj,       Tvoj dlan nam vodič bje, i još je sad;       Rodiljo vjere naše! pred kom rad       Kleknut bje puk da stekne ključe neba!       Europa, majko-ubica će tad,       Kajuć se, riješit zla te što te vreba,  Tih horda divljih, oprost tražeć jer joj treba. 
 48. 
      Ali nas Arno [43]  k zidovima bijelim       Vuče, gdje budi Etrurska Aténa [44]       Nježnije čuvstvo mjestom svojim cijelim,       Teatrom brda svojih opkoljena       Žnje žito svoje, vino, ulje, njena       Obilja rog u osmijeh živ tu planu.       Uz obale gdje šumi Arnu pjena,       Raskošnost nove Trgovine granu,  I Znanje pokopano, rastuć k novom danu. 
 49. 
      U kamenu svom Božica [45]  tu ljubi,       Širi ljepotu, lik od ambrozije       Njen udišemo; što nam, dok nas snubi,       Besmrtnost svoju pruža; nebo sije       Otkrito napol; u tom licu krije,       Dok gledamo ga, sve se što Um znade       Stvorit a sâma Narav kadra nije:       Na idološtováče tad nam pade  Zavist, na iskru što toj duši oblik dade: 
 50. 
      Gledamo, i tad pođemo, a kamo,       Ne znamo, pjani od ljepote, tuče       Puno nam srce; tamo — zavijek tamo —       Umjetnost u svom trijumfu nas vuče       Ko roblje, i ne bježimo. Ne zvuče       Tu riječi s trga mramora i zbora       Nema gdje Glupe Sitničavi uče       Imamo vid: krv, grud i bilo mora  Priznanje dat Pastiru dardanskoga tora. [46] 
 51. 
      Pred Parisa [47]  zar takva ne izáđe?       Il sretnijega Anhiza? [48]  il zlata       Božanskog puna kad pred tobom náđe       Savladan tvoj se moćni Vladar rata? [49]       U lik ti ko u zvijezdu gleda, hvata       Zjenom te, lice pije ti i jurne       U krilo! dok ti cjelova se jata       Ko láva tope i usnice žurne  Pljušte na usta mu i čelo, ko iz urne! 
 52. 
      Šutke slivèni u ljubavi, gore,       U svom božanstvu nemoćni da daju       Izraz svom čuvstvu, da ga jačim stvore,       Postaše slični smrtnim, a ti znaju       Za iste sjajne čase; al, o vaju,       Zemlja nas vuče dolje; — neka! znamo       Viziju dozvat i stvorit na kraju       Iz tog što bje il moglo bi bit samo,  Stvari što kip su, iste ko ti bozi tamo. 
 53. 
      Ostavljam vještom prstu, mudrom dlanu,       Umjetniku i majmunu [50]  da svima       Objasne kao znalci ljupkost zbranu,       I strast što svaki pregib taj je ima       Opišu neopisivo: ja tima       Ne dam da dah im podli ikad puše       U struju što je lik taj zavijek prima;       Da glatki odraz sna najljepšeg ruše,  Što ikad s neba dóđe da sja u dnu duše. 
 54. 
      Leži u Santa Croceu [51]  prah, što ga       Još svetijim stog čini, prah što krije       Besmrtnost sam u sebi, tamo stoga       Samo je prošlost, i to otkud sije       Djeličak duša sjajnih što ih pije       Ponovno kaos: — Angelo [52]  tu osta,       I Alfieri, [53]  Galileo [54]  gnjije       Zvjezdani tu, sa svojih boli dosta;  Vraća se Machiavelli [55]  prahu iz kog posta. 
 55. 
      To četiri su uma, svaki kao       Elèment kojim stvaranje se prati: —       Italijo! tok vremena je zdrao       U sto ti krpa carski plašt, al krati,       I krátio je onaj duh što cvati       Iz sloma svakom drugom nebu; ova       Trulež ti puna božanstva je, zlati       Zraka je što joj život vraća snova;  Velikan poput drevnih, danas je Canova. [56] 
 56. 
      Al gdje sva tri Etrurca sada leže —       Dante, Petrarca, i podjednak njima       Tvorački duh i Pjesnik Proze svježe       Tisuće priča ljubavnih [57]  — gdje tima       Leže sad kosti, što nam mrtve svima       Ne liče ko ni žive? Zar ih tmina       Skri, i zar rodna gruda malo ima       Mramora svoga za poprsja njina?  Zar joj se na grud ne svi sinovska im glina? 
 57. 
      Firenzo grešna! Dante spi dalèko, [58]       Ko Scipion, [59]  kraj prijekornoga žala:       Stranke ti, ljuto boreći se, prijeko       Prognaše barda, i kad bi ga stala       Djece im djeca štovat, uvijek znala       Za grižnju bi im savjest; lovor koji       Petrarca gordo nosio je, dala       Tuđa je zemlja, [60]  slava što ga poji,  Život mu, i grob, k tom pokraden — nisu tvoji. 
 58. 
      Boccacciov prah [61]  u rodno tlo mu pade —       I zar tu pokraj velikih on nije,       Uz mnogi svečan rekvijem, jer znade       Toskanski govor uobličit prije?       Taj glazbe zvuk iz kog se pjesma lije,       Lirike jezik! Ne; — i pored toga       Grob mu je pust, i bigotna ga rije       Hijena, mjesta ni sred bijednih stoga  Nema, nit uzdah mami, bje zna se  za koga! 
 59. 
      A Santa Croce prah taj moćni žúdi;       Stog još je veći, ko Cezarov kada       Trijumf bje, a Brut, najbolji od ljudi       Rima, tu ne bje, [62]  i još draži tada       Bje svima! Sretna Ravenno! [63]  ti pada       Tvrđavo! štovan, tu gdje val te tače,       Spi besmrtni izgnanik; Arqua sada       Štuje tu svoju svetinju još jače,  Dok Firenza, svog mrtvog zalud tražeć, plače. 
 60. 
      Što joj je piramída od porfìra?       Dragulji, jaspis, ahat i sve boje       Mramora, što se oko kòsti zbira       Trgovaca joj vojvoda? [64]  Sve to je       Tek rosa što do zvijezda što se roje       Sja i svježinom kvasi grobnu travu       Tih mrtvih što ih Muze svojim broje,       Kuda se gazi u obzirnost pravu,  Mekše neg pločom koja kneževsku tre glavu. 
 61. 
      Mnoge mi stvari gleda duh i zjena       U Umjetničkom hramu kneževskoga       Arna, gdje sa Skulpturom duga, njena       Sestra, se takmi; tu su čuda mnoga —       Ali ne za me; miso uma moga       Poljima luta radije nego vije       Galerijom se; duh moj pored toga       Božansko djelo štuje, premda lije  Manje od tog što ćuti jer oružjem bije 
 62. 
      Drukčije vrste, i ja lutam sad       Uz Trazimensko jezero, [65]  kroz klance       Kobne za Rimsku naglost, više rad;       Jer vidjeh kako Hanibal tu lance       Prevare skova i vješto neznance       Dušmane smami med vodu i gore,       Gdje Hrabrost pade lijuć kroz krkljánce       Potoke krvi koji rijeke tvore  I teku tu gdje zalud legije se bore, 
 63. 
      Ko šuma kad je raspe vjetar s brda;       Takav tog dana vihor borbe bje,       I ludost, slijepa tu za sve i tvrda,       Osim za klanje, da sred bitke te       Zemljotres nitko ne ču, [66]  kada tle       Priroda stroga ispod nogu ori,       I razjapi se grob za one sve       Što na svom štitu leže; tako gori  Plam mržnje kad se narod jedan s drugim bori! 
 64. 
      Zemlja im bješe brod što se talasa       I nosi ih u Vječnost; oni zreše       Ocean svud, al nije bilo časa       Da prate kretnje lađe, zamriješe       Zakoni drevni u njih i ne bješe       Straha što vlada kad se tresu gore,       I ptice, iz svog gnijezda, da se riješe,       Bježe u oblak, i krda se ore  Niz livade i ljudi od straha ne zbore. 
 65. 
      Drugi je izgled Trazimenski sada:       Jezero je od srebra, polje rije       Jedino blagi plug i šuma vlada       I raste tu gdje mrtvi su joj prije       Uz korijen legli; al se potok vije       Još tamo, skroman, čiji tok je mali,       I Sanguinetto [67]  zovu ga, jer krije       Krv onih što su zaklani tu pali  Kvaseći tlo, i vodi crvenilo dali. 
 66. 
      Al ti, Klitumne! [68]  kraj najslađeg vâla       Što živ ga kristal pružio je kàda       Potočnoj nimfi da bi ogledala       I prala svoja naga uda mlada,       Obale dižeš gdje mlječno-bijel sada       Bik pase; čisti bože blagih vóda!       Najčišći kraj si gdje pun spokoj vlada;       Beščasnom klanju taj se tok ne poda,  To zrcalo i kupka kćeri lijepa roda! [69] 
 67. 
      Na obali ti sretnoj još je Hram       Malih i nježnih razmjera, u sjeni       Padine blagog brijega stoji sam       I čuva spomen na te; pod njim lijeni       Val teče; često riba mu u pjeni       Iskoči, sjajnih ljuski, iz dubine       Gdje igra se i živi; lopoč sneni       Blago se, katkad, otrgne i mine  Vâlom što još rumori priče kroz pličine. 
 68. 
      Genija [70]  mjesta putem blagoslòvi!       Ako iz zraka lahor blaži pirne       Čelom ti, to je njegov; ako novi       Uz vodu dah zelenila te dirne,       Ako svježina slike te ti mirne       Poškropi srce i za tren otplávi       Životne brige krštenjem te  širne       Prirode, njega tad tu štuj i slavi,  Jer on je otjerao očaj što te davi. 
 69. 
      Urlanje vóda! — sa strme visine       Velino [71]  kroz jaz valom izdrt riče;       Pad voda! brzo kao svjetlost gine       Pjenast u ponor gdje se s tutnjem stiče:       Pakao voda! gdje urla i psiče       I vri u muci beskrajnoj; dok znoj       Agonije te, što iznutra niče,       Flegeton, [72]  oko hridi koja toj  Strašnoj je vodi straža, ovija tok svoj 
 70. 
      I pjeni se u nebo, zatim rosi       Natrag u stalnom pljusku koji tu,       Uz oblak pun što blagu kišu nosi,       Vječni je Travanj i on sve na tlu       U smaragd stvara; — pogledaj tu svu       Dubinu! kako element taj skače       Divovski s hridi na hrid gazeć nju       Korakom ludim koji stijene nače  Stopama divljim, tvoreć jaz u koji  stâče 
 71. 
      Stup vode se što srlja, više sličan       Izvoru mladog mora što planini       Iz utrobe ga trže boli vičan       Novi svijet, nego što se otac čini       Rijekama koje teku u silini       Vijùgavo dolinom: — Gledaj sada       Unatrag! gdje ko vječnost u daljini       Stiže on da sve na svom putu svlada  Zanoseć oči stravom — taj bijes vodopada, 
 72. 
      Strahotno divan! al na rubu stijene,       S jedne na drugu, usred sjaja zore       Diže se Duga, nad paklom te pjene,       Baš kao Nada nad odrom, i, gore       Sve boje joj, dok okolo se ore       Razorne vode i spokojno blista       Svaka od zraka trajnih što je tvore:       Kao da Ljubav, u toj grozi, čista  Promatra Ludost tu, u licu uvijek ista. 
 73. 
      Šumòvite bih opet Apenine,       Te mlade Alpe koje — da im prije       Ne vidjeh majku što joj bor visine       Vrletne kiti i Lavina bije       Gromka — poštovo ja više da nije       Pred očima mi Jungfrau [73]  što diže       Svoj čisti snijeg, da ne vidjeh gdje sije       Led se Mont Blanca [74]  sad dalje sad bliže,  I nè čuh tutanj koji u Himaru [75]  stiže 
 74. 
      S planina Akroceraunskih [76]  davnih;       I orlove što nad Parnasom [77]  lete       Ko dusi tla tog, znaci dana slavnih,       Jer lebde još u beskraj što se plete:       Moj Trojanski se pogled s Idom [78]  srete;       Atos [79]  i Olimp, [80]  Etna, [81]  Atlas, [82]  njima       Izgledom svojim ugled ruše, sve te,       Osim Soracti [83]  pustoj gdje ne ima   Sad  snijega, koja pomoć liričara Rima [84] 
 75. 
      Za podsjetnik nam traži i s te râvni       Hrupi ko val što rasprsnut se trudi       I zastade na vrhu: spomen davni       Može obnovit onaj tko to žudi,       I klasički svoj zanos, koji budi       Ta brda jekom latinskom; ja nisam       Volio, premda pjesnik mi ih nudi,       Lekcije šture, da riječ po riječ sisam  U buntovnu mi mladost, da bih sada i sam 
 76. 
      Otrova tog se sjećao što dnevno       Trovaše um mi; premda Vrijeme sada       Natjera ga da o tom što je revno       Učio misli, ipak stalna vlada       U njemu mržnja na to ko i tada,       Pa ta svježina, što bi mi um prije       Iscrpla nego išta primi, kada       I želio bi, čini sad da nije  Ozdravit lako; što bje mrsko, i sad mi je. 
 77. 
      Stog, Horacije, zbogom, koga tako       Mrzih, ne s tvojih već zbog svojih mana;       Shvaćat tvoj žar je, ne ćuteć ga, pako,       I stih razumjet a ne voljet; dana       Moć takva nije Bardu još, nit znana       Ništavnost žića Moralistu mnogom       Dublje, nit bje Satira kome tkana       Tako da bode iglom, al ne strogom,  Ipak se na Soracti rastajemo — zbogom! 
 78. 
      Rîme! moj dome! moje duše grâde!       Sirotna srca k tebi neka skrenu,       Samotna majko mrtvih carstva! jade       Mâle u grudi svoje neka djenu.       Što su naš bol i patnja? Gledat sjenu       Čempresa, ćuka slušat iz daljine,       Dođite, gazit po hramovlju njenu,       Vi! čija bol je zlo što za dan mine  Svijet pod nama je krhak poput naše gline. 
 79. 
      Nioba [85]  mnogih naroda! bez krune       I djece stoji tu u nijemoj boli;       Iz urne što je drži, nekad pune,       Sveti prah davno rasu se i proli;       Grob Scipionov [86]  posve pust je; goli       Grobovi davnih heroja su sada       I prazni: Tibre, [87]  tečeš li kroz doli       One gdje pustoš mramorna svud vlada?  Ustaj, i živim valom skrij je od tih jada. 
 80. 
      Got, Kršćan, Dob, Rat, Voda i Plam klet       Na grad sa sedam humaka su pali;       Zvijezdu po zvijezdu slave vidje mrijet,       Kraljevi tuđi tud su jahat znali,       Na Kapitol [88]  kud kola gnahu; svali       Hram se i kula, trag se ne zna: proć       Tko će kroz kaos taj gdje mjesec zali       Sjajem ostatke mračne, tko će moć  Reć »tu bje, tu jest«, tu gdje sve je dvojna noć? 
 81. 
      Dvojna noć dôba i njezina čeda       Neznanja, skrila sve nam je i krije       Okolo: put naš nazreti se ne da:       Ocean kartu ima, zvijezda sije       Po mapi, znanost ih ù krilu grije;       Al Rim je kao pustinja i tamo       Zapinjemo o sjećanja; il prije,       Gdje »Eureka« [89]  uskliknuti znamo,  To tek je ruševina, lažan privid samo. 
 82. 
      Joj! grade gordi, oholi! i jao!       Trijumfa tvojih trista! dane kada       Brut [90]  bodežom je pobjedniku znao       Suzbit mač da mu slavi udar zada!       Tulija [91]  glasu, joj, i svem što kada       Vergil [92]  i Livij [93]  napisa! al s tim       Uskrs će njemu doć; sve drugo — pada.       Joj Svijetu, nikad nećemo mi s njim  Onaj sjaj vidjet ko kad slobodan bje Rim. 
 83. 
      O, ti, kog sreće vozila su kola,       Pobjedni Sula! [94]  Ti, što zemlji sputa       Dušmane prije nego što te zbola       Srdžba zbog krivnja tvojih, koja ljúta       Osvetu sprema dok tvoj oro luta       Azijom palom; — ti, što senat svlada       Pogledom — ipak Rimljanin, sto puta       Premda si grešan, jer si znao tada  Sa smiješkom odbit krunu kom se svijetom vlada — 
 84. 
      Vlast diktatorsku — zar si mogo znati       U što će tô se jednog dana stvorit       Što napravi te vječnim? da će sati       Doći kad Rim će Rimljani razorit?       Grad Vječni, gdje se svaki znao borit       Za pobjedu — što svijet je čitav krio       Bahatom svojom sjenom i pokorit       Horizont cijeli hitrim svojim htio  Krilima — Oh! grad što je Svemoćnim zvan bio! 
 85. 
      Sula bje prvi pobjednik; al naš       Najmudriji prisvàjač Cromwell! [95]  — stre       Senat također i tron svali baš       Na panj [96]  — buntòvnik taj besmrtni! Gle,       Slobodniji da budeš, kakva bje       Zločina cijena i slave! al znade       Sudba se nazret ispod kobi te;       Pobjede dvojne dan, i smrti, [97]  dade  Dva kraljevstva mu, te mu, sretnijem, dah stade. 
 86. 
      Trećina istog mjeseca što prije       Okruni njega skoro, istog dana       Spusti ga s trona slave mu da gnjije       U glini što još prije tlu bje hrana.       Ne pokaza li Sreća tim da znana       Slava i vlast je njoj i sve čem rob       Duša je naša mukom rastrgana,       Da je za njene oči ljepši grob?  Čovjek bi, da to znade, drugu imo kob! 
 87. 
      Ì ti još, strašni kipe, [98]  stojiš tu       U veličju svom nagom lika stroga,       Što vidje gdje sred ubica na tlu       Cezar mre krvav ispred stupa tvoga       Krijuć se gordo plaštem, ko dar što ga       Na oltar tebi Nemeza [99]  tad dade,       Kraljica svakog čovjeka i boga!       Zar pade on, zar, Pompeju [100]  ti, pade?  Bjeste li pobjednici il lutke s parade? 
 88. 
      Dojiljo Rima, šinuta od groma,       Vučice! [101]  sisa brončanih što nude       Pobjede mlijeko još sred ovog doma,       Gdje, da si djelo umjetničko sude       Svi: — Majko srca moćnog, kojoj grude       Ove osnivač sisao je sise,       Jupiter [102]  koju, da sva crna bude,       Oprži munjom — zar još brineš ti se  Za vučjad svoju besmrtnu, il skri se? 
 89. 
      Brineš; al svi su posinci ti mrtvi —       Željezni ljudi: svijet gradove diže       Iz grobova im; pade mnogo žrtvi       Da tome čeg njih strah bje budu bliže,       Pobjeđujući, boreć se, al niže,       Na odstojanju majmunskom; od doba       Toga k toj moći nitko se ne diže,       Tek jedan čovjek što još nema groba,  Al pobijedi sam sebe, sad rob svoga roba [103] 
 90. 
      Gospodstva lažnog luda — neka vrsta       Bastardnog jednog Cezara, što toga       Nejednak slijedi; jer Rimljanin [104]  čvrsta       Uma bje, manje zemnog, stida stroga       I hládna, strasti vatrenijih, stoga       S nagonom vječnim što je znao spasti       Lom srca nježnog, premda smionoga,       Alcid [105]  što sad pred noge znade pasti  S preslicom Kleopatri [106]  — sad u sjaju râsti, 
 91. 
      Što dóđe — vidje — i pobijedi! Ali       Čovjek što orle pripitomit htjede       Da mu ko soko lete, što ga Gali       Slijediše [107]  da ih k pobjedi povede,       Gluhoga srca, što svoj glas ne smjede       Nikad čut, nije poput drugih ljudi;       Slabost mu tek je — taština a jede       Ambicija ga, još se uvijek trudi  A zašto? zna li priznat il reć za čim žudi? 
 92. 
      Sve htjede bit il ništa — nije htio       Čekat da grob ga s njim izravna; bliže       Cezarovoj je kobi za tren bio       Tu gdje smo sad: Osvajač  stoga diže        Luk trijumfa i krv i suza kliže       Stog zemljom, ko i oni, svu je prože,       Sveopći potop, što bez arke [108]  stiže,       Gdje jadni čovjek skloniti se može,  Spadne da bukne tek! Obnovi dugu, Bože! 
 93. 
      Kakav plod daje to nam prazno biće?       Čula su uska, krhko umovanje,       Istina dubok dragulj, kratko žiće,       I vaga svega najčešće nam stanje       Kazuje lažno; svemoćnost je znanje —       Što mrakom krije zemlju, dok su krîvo       I prâvo slučaj, ljudi zbore manje       Strepeć da sud im ne bi jasan bivo,  Slobodna miso grijeh da svijet ne zasja živo. 
 94. 
      I tako tupo trpe bijedu svu,       Iz dana u dan gnjijuć, s oca k sinu,       Gordi na narav pokornu, i mru,       Naslijeđen dajuć bijes u ostavštinu       Svim robovima novim koji ginu       Za svoje lance i, mjesto da teže       Slobodi, ko gladijatori plinu       U krvi iste arene gdje leže  I drugi, kao lišće s iste grane svježe. 
 95. 
      O vjeri ljúdi ne govorim — to je       Stvar Čovjeka i Tvorca — nego prije       O svakodnevno jasnom, znanom — što je       Jaram nam, dan da dvostruko nas svije,       O nasilju što u sebi ga krije       Proglas vladára Svijeta, [109]  što ih sve       Majmunom stvori onaj koji nije       Tron bojao se potrest im i sne:  Slavu bi steko i da čin mu to tek bje. 
 96. 
      Zar tirana tek tiran može svladat,       Borca i sina zar Sloboda nema       Ko Kolumbija [110]  kad se stade vladat       Ko Palada, [111]  pod oružjem posvema?       Ili um takav u divljini drijema,       U gustoj šumi, usred huke vala,       Gdje Washingtonu [112]  priroda se nijema       Smješka? Zar Zemlja više nije dala  To sjeme, zar Europa nema takva žála? 
 97. 
      Francuska popi krv da zločin riga,       I kobne Saturnalije [113]  ta slavi       Slobodi, svud i uvijek; dani briga       Što vidjesmo ih, Težnja zlâ što stavi       Između duše i čovjeka pravi       Zid, bijedna ona povorka [114]  što tada       U posljednjemu prizoru se jâvi,       Izlika su za ropstvo, da se svlada  Stablo života, uzrok — drugog ljudskog pada. 
 98. 
      Slobodo! tvoj se barjak, razdrt, vije       Ipak, ko vihor  protiv  vjetra strúji; [115]       Tvoj glas ko trublja, što sad razbit mrije,       Snagom je jednak najjačoj oluji;       Bez cvijeća, golo, pod sjekirom bruji       Stablo ti, grubo, bezvrijedno, i pati,       Al sok ti traje — i već sjeme rúji       Duboko, čak na Sjeveru, [116]  i cvati;  Tako će bolja proljet manje grk plod dati. 
 99. 
      Jedan jak toranj obao tu ima,       Čvrst kao kula, obzidan, u stánju       Zaustaviti nalet vojske, svima       Kruništa su mu vidljiva, u granju       Dvotisućljetnog bršljana — tom tkanju       Vječnosti — lišću što se preko stijene       Širi i šumi penjući se ná nju; —       Što bje ta kula? Kakvo blago njene  Dubine kriju tu? — To grob je jedne žene [117] 
 100. 
      Tko bje ta gospa mrtvih koju skriše       U dvor taj grobni? Bje li lijepa, čedna?       Kreveta carskog dostojna, il više —       Rimskoga? Kakve junake li, vrijedna,       I vođe rodi? Je li kći ijèdna       Naslijedila joj čari? Kako próđe       Život joj, ljubav i smrt? Zar bje bijedna —       Kad tû, gdje dob ni nižih prah ne glođe,  Za spomen ova, viša od smrtnika, dóđe? 
 101. 
      Bje li od tih što vole svog, il žele       Muževe drugih žena? Jer i prije       Takvih bje, rimske kronike nam vele.       Bje li matrona poput Kòrnelije [118]       Il blagi zrak što egipatsku mije       Kraljicu, [119]  strasti punu — il vrlinu       Ljubljaše više? Da li joj grud grije       Mekana strana srca ili skinu  Mudro iz svojih jada ljubav? — pa je mînu. 
 102. 
      Možda je mlada umrla: od bôli       Daleko težih od te grobne stijene       Nad njenim blagim prahom, oblak skoli       Možda ljepotu tada joj u sjene,       I sjeta prekri njene crne zjene       Proroštvom râne smrti, koju zna       Izbranim nebo dati; ipak plijene       Boje je prvog sumraka i sja  Obraz joj rujno ko list što ga jesen tka. 
 103. 
      Možda je stara umrla — rod, čari,       Djecu preživje — njena kosa bijela       Mogla je tad još čuvat spomen stari       Na dan kad bje spletena, u odijela       Njena i lik kad oči Rima cijela       Zavidno bjehu uprte — al bludi       Nagađanje! Tek zna se — da Metèlla       Umrije, da najmoćnijem od ljudi  Rima bje žena: ljubav il ponos mu sudi! 
 104. 
      Ja ne znam zašto — al, stojeć kraj tebe,       Izgleda ko da znadoh tvog stanara.       Grobe! U drugo vrijeme gledam sebe,       Pamteći glazbu, premda drugi stvara       Ton, svečan, ko da grom što muklo para       Oblake, blijedi u vjetru daleku;       Sjeo bih ipak kraj bršljana stara       Dok ne dam lik oblicima što peku  Moj um, iz ruševina koje tuda teku, 
 105. 
      I od dasáka, rasutih na stijeni,       Sagradim opet malu barku nade,       Da s oceanom borim se, što pjeni       U valima se i beskrajno znade       Urlat na žalu na kojemu pade       Sve što mi ikad drago bje: al tamo,       I da brod grub od truleži te dáde       Sklopit se, kud bih krenuo i kamo?  Nade ni dòma nemam, osim tog tu samo. 
 106. 
      Nek vjetri dakle riču! Njihov sklad       Bit će mi odsad glazba, zvuk taj mrak       Ublažit će mi krikom sova sad       Dok slušam ih u ovaj suton lak       Što pokriva im duplje, dok svoj znak       Na Palatinu [120]  jedna drugoj daju,       S očima sivim što svijetle kroz zrak,       S krilom ko jedra. — Što su prema sjaju  Tom naše male boli? — mojim nikad kraju. 
 107. 
      Čempres i bršljan, šeboj, korov, skupa       Svi rastu tu, na hrpi, gdje su bile       Sobe, luk srušen, komadići stupa       I vlažne freske, podrum gdje su skrile       Sove se misleć da su već se svile       Ponoćne tmine: — Sale, kupke, hram?       Tko znâ nek kaže; sve što znanja sile       Vèle o tom, jest da je to zid sâm —  Gle Carski brijeg! Ovako moćni padnu, znam. 
 108. 
      Pouka leži svakoj priči na dnu;       Ista se prošlost ponavlja, svi znaju,       Prvo Sloboda, pa Slava — kad padnu,       Slijede moć, porok, nemoral — na kraju       Barbarstvo. Povijest, čije knjige traju,       Sva  jedan  list je — čitav se tu nudi       Gdje Sila skupi sav čar u svom sjaju       I blago, sve što srce, duša, žudi,  Vid i sluh, jezik — Dosta riječi! bliže budi, 
 109. 
      Divi se, kliči, prezri, smij se, plači —       Čovječe, sva su ova čuvstva tu,       Ti njihalo kog smijeh i suza vlači,       Doba i carstva leže na tom tlu,       Toj gori koju piramida, [121]  svu       Izdrtu, spomen carstva krasit stade,       Igračka slave, sjajna sve dok nju       Zrakama svojim sunce kupat znade!  Gdje joj je zlatni krov? Gdje taj je što je  zdade ? 
 110. 
      Rječit ko ti ni Tulij nije bio,       Bezimen stûpe, kom tlo bazu krije!       Što znači lovor kog je Cezar vio?       Okrunite me bršljanom što pije       Dom njegov. Čiji lûk il stup me bije       U lice, Tita [122]  il Trajana? [123]  Ne —       Već Vremena: luk, stup, i sve što nije       Poštedjelo; sad apostoli, gle,  Mrve tu carsku urnu, [124]  čiji prah sni sne, 
 111. 
      U zraku, u tom plavom nebu Rima       Motreći zvijezde: u njem duh se skrio       Onog što sad među njima dom ima,       Zadnjeg što vladar cijeloga je bio       Globusa rimskog, osvajajuć cio       Svijet, dok ga drugi gubiše za njime:       Od Aleksandra veći, nije lio       Domaću krv ni vino, krepost time  Štujuć — stog častimo još Trajanovo ime. 
 112. 
      Gdje trijumfa je hrid, [125]  visoko mjesto,       Gdje Rim je svoje grlio heroje?       Gdje strmi Tarpej? [126]  na kom bi se često       Izdajnik našo, klisura ta s koje       Skok àmbiciji bješe lijek. Zar to je       Stjecište plijena? Da; to polje tvori —       Forum, gdje stranke tisućljeće stoje       Utihle, gdje glas besmrtan se ori  I zrak još rječit živi — s Ciceronom gori! 
 113. 
      Polje slobode, stranki, slave, krvi:       Tu strâsti pûka čuti su se znale       Otkada carstvu propupa  pup  prvi,       Dok čete nisu s osvajanjem stale;       Al sjene na Slobodu bjehu pale       Već, Bezvlađe joj znake sebi utka;       Najniži vojnik zagazi u sale       Senata ropski nijemog kao lutka,  Il prodan diže glas svoj kao prostitutka. 
 114. 
      K zadnjem se stog okrenimo tribúnu,       Između deset tisuća ih prije,       K tebi što spas si dobu srama punu —       Druže Petrarke — nâdo Italije —       Rienzi! [127]  zadnji Rimljane! dok krije       Lístak u svelom panju se slobode       Bar jedan na grob neka ti se svije       Fóruma borče, od tih što puk vode —  Ti novi Numa [128]  — čija vlast, vaj! brzo ode. 
 115. 
      Egerijo! [129]  ti srca nekog plod       Što ljepše mjesto za odmor nać nije       Moglo do tvoju divnu grud; što god       Jesi, il bješe — Zora si što sije       I zanos neki koji očaj lije;       Il si ljepota, možda, što tlom hodi,       I neobičan štovač odan ti je       Ljubeć te odveć; gdje god ti se rodi,  Ti bješe lijepa miso i s tijelom se srodi. 
 116. 
      Na mahovini vrutka tog još leže       Elizija tvog kapljice i vrelo       Špiljsko ti, čije lice još je svježe,       Genija tla tog odraz blag je, djelo       Umjetničko ne kvareći zacijelo       Sad rubom divljim; u mramoru spati       Ne mora voda — pjeneći se bijelo       Uz razbit kip, u skoku potok prati  Rub mu — a svuda — paprat, bršljani, i cvâti 
 117. 
      U čudnom spletu: brijezi se zeleni       Proljetnim cvijećem odjenuše, plazi       Kroz travu gušter hitrook, i sneni       Pjev ljetnih ptica sreće te na stazi;       Šareno cvijeće i drugo se mazi       Da ne zgaziš ga, usred toga plesa       Raznòbojnog u vilinskoj ekstazi;       Ljubice oči u koje se stresa  Dah neba kao da su boja tih nebesa. 
 118. 
      Živjela usred skrovišta si toga,       Egerijo! Grud tukla ti je cijela       Sluteć hod smrtnog ljubavnika tvoga;       Purpurna Ponoć tu gdje si ga srela       Zvjezdana svoja rastrla je vela,       I dok si bila s njime, što se zbilo?       Spilju je ovu za pozdrav vam splela       Božica neka, tu ljubavi svilo  Gnijezdo se — tu je prvo proročište bilo! 
 119. 
      Zar nisi, grud mu stiskajuć na grudi,       Nebesko srce sa zemaljskim slila;       I Ljubav, koja mrije dok se budi,       Zanosno znala dijelit? Je li bila       U stanju vječnom učinit je sila       Ta tvoja i čistoću rajsku dati       Zemaljskoj sreći, otrov da bi skrila,       Ne tupeć strijelu — sitost što sve strati —  Ne čupajuć iz duše korov što je blati? 
 120. 
      Vaj! svaka naša mlada ljubav vene       Il pustinju tek kvasi, otkud bije       Obilja crnog korov, kukolj zene,       U srži truo, premda oku nije       Mrzak, i cvijeće smrtan miris lije,       Otrovan sok je stabla; to je bilje       Što klija samo tamo gdje Strast plije       Divljinom svijeta, i zalud žud  šilje  Za voćem koje nam je zabranjeno  milje . 
 121. 
      Ljubavi! ti stanovnik svijeta nisi —       Serafe neznan, vjerujemo u te,       Slomljenih srca svih ufanje ti si;       Al oči neće vidjet, niti su te       Vidjele, lik tvoj stvarni, nit ga slute;       Um stvori te, baš ko što i nebesa       Nastani, òd sna svog satkavši svu te,       Miso je lik tvoj od krvi i mesa,  I dušu — žednu — trudnu — suhu — krhku strêsa. 
 122. 
      Um bolan je od vlastite ljepote,       Bunca u lažnim prikazama: — gdje su,       Gdje forme što ih kiparov duh ote?       U njemu samom. Zar u Zbilji jesu?       Gdje su čar i vrline što zanesu       Mlade nam dane a dob zrelu gone,       Očaja Raj gdje nikad nas ne snesu,       Što pero odveć punit su nam sklone,  Da list, gdje opet procvast žude, od tog klone? 
 123. 
      Tko voli, bunca — to je mladost — ali       Lijek još je gorči kad se čar s idola       Jedan po jedan ruši da bi' znali       Da vrijednost i ljepota tek su gola       Maštanja; ipak ne da iz tog kola       Čarolija nam kobna koja sije       Vjetar a žanje vihor; srce bola       Prepuno, usred svoje alkemije,  Nada se cilju — dražem što se više krije. 
 124. 
      Venemo još od mladih dana, dah       Gubimo — bolni; nigdje dobra nije,       Žednimo, premda do kraja, dok krah       Čekamo, mame tlapnje nas od prije —       Kasno — prokletstvo dvostruko nas bije.       Strast, slava, težnja, škrtost — ista prazna       Stvar su — da nema gore — što zlo krije,       Meteor isti, tek imena razna,  A Smrt je crni dim nad pepelom ko kazna. 
 125. 
      Malo tko — nitko — ne nađe što voli,       Il htjede, premda slučaj, dodir tek,       Il potreba za voljenjem odòli       Odbójnosti — al ta se vraća, prijek       Noseći otrov kom se ne zna lijek;       Okolnost, bog taj bezdušni i zli       Taj tvorac, stvara i pomaže tijek       Zála nam, štakom, što Nadu, dok vri,  Pretvara u prah — prah kud gazismo mi svi. 
 126. 
      Lažan je život naš; i s rêdom stvári       Nije u skladu — odluka ta kruta,       Grijeh neizbrisiv i pun ljage, stâri,       Taj moćni  upas, [130]   stablo ploda ljúta       Kojem je korijen zemlja a list guta       Nebo mu, otkud na svijet kuga rosi —       Smrt, bolest, ropstvo — sve što mnogo puta       Vidjesmo, i još nismo — sve što kosi  Bespomoćnu nam dušu i bol novu nosi. 
 127. 
      Mislimo ipak hrabro — jer je nisko       Razumu pustit da odrekne prava       Svog se na miso — to jedino, blisko       Sklonište; zadnje kog i meni dava:       Rođenjem premda božanska je, brava       Na njoj je, lanci — zatvor, kavez, stijene       I mrak, da ne bi istina što spava       U njoj um našla nespremnim,  luč  zene  Njena jer vrijeme će i znanje skinut mrene. 
 128. 
      Lúk povrh luka! kao da Rim kupi       Glavne trofeje roda svog da zda       Sva svoja slavlja u dom jedan skupi,       Kolosej [131]  stoji; mjesečina sja       Ko prave baklje, jer božanska ta       Mora bit svjetlost koja ovdje grije       Taj neiscrpni rudnik, tlo za sva       Razmišljanja; talijanska noć sije  Plavetna, tu gdje nebo u se boje pije 
 129. 
      Koje su riječi, i o raju zbori,       I nad tim silnim spomenikom plovi       Sjenom mu krijuć slavu. Duh tu tvori       Čuvstvenim zemne stvari koje povi       Vrijeme, i tamo gdje ih rukom ovi,       Al slomi kosu, tu je snaga ova       I čar što iz tih ruševina slovi,       Zbog kojih mnoga palača će nova  Morat skrit sjaj i čekat nasljeđe vjekova. 
 130. 
      O Vrijeme! ti što mrtve lijepim praviš       I ruševine resiš, tješiš sve,       Ti koje srce što krvari  zdraviš ;       Ispravljaš sud što pogrešan nam bje,       Provjero pravde i ljubavi — gle       Sofisti svi su — ti si mudrac — znaš       Štedjet ne gubeć, odlažuć — ti, sne       Osvete, Vrijeme! dižem k tebi baš  Ruke i oči, srce, da mi poklon daš: 
 131. 
      Sred ruševina gdje si diglo svoje       Svetište i hram iz kog pustoš zije,       Uz žrtve ljepše prinosim i moje,       Slom ljeta svojih, kobnih, premda nije       Mnogo ih: — pregord ako bijah prije,       Ti ne slušaj me; ako mirno znao       Snosit sam dobro, mržnji što me bije       Čuvajuć ponos, nek bar okov zao  Ne nosih zalud — zar  im  ne bi bilo žao? 
 132. 
      A ti, ti koja nikad nisi dala       Da vaga ljudske krivde bude kriva,       Nemezo [132]  tu gdje častit te je znala       Drevna dob — koja Furije [133]  iz siva       Bezdna si zvala na Oresta [134]  živa       Da sikću, da mu čudnu daju moć       Osvete — prâve, barem da nam biva       Što dalje — u tvom carstvu tu, u noć  Čuj krik mog srca! — Ustaj! Dođi, moraš doć. 
 133. 
      Mene je možda i snašla ta rana       Zbog grijeha mojih ìl mojih djedova [135]       Pa peče, al da oružjem bje dana       Časnim, krv tekla slobodno bi ova;       Al neće sad u zemlju teć; ja snova       Dajem je tebi — mene  ti  osvéti       Odmazdom što je uvijek svježa, nova,       Što, premda ja ju nisam htio, prijeti —  Nèka! — ja spavam, ali ti ćeš zato bdjeti. 
 134. 
      Jekne li glas mi, nije stog što sada       Ja uzmičem pred patnjom: neka zbori       Taj što mi vidje na čelu znak pada,       Il da grč duha slabijim ga tvori;       Al neka ovaj spjev mi spomen stvori.       U zrak se neće ove riječi rasut,       Premda prah bit ću; sat dalek, što  zori ,       Proročki duh će u stih ovaj nasut  I ljudski rod planinom mog prokletstva zasut. 
 135. 
      To će prokletstvo Oprost bit. — Zar nisam —       Pogledaj, Nebo! čuj me, Zemljo mati!       Zar nisam s kobi rvao se i sam?       Trpio, da mi oprost treba dati?       Zar nè vene mi um i srce pati,       Nada mre, ime strada, život nije       Život? Al ne dam da me očaj prati,       Drukčija glina u meni se krije  Od one koja u tim što ih gledam gnjije. 
 136. 
      Od krupnih zala pa do himbe male,       Zar ne vidjeh sve što su kadri ljudi?       Od kleveta što urlati su znale       Do sitnog šapta svijeta podle ćudi,       I gmazjeg društva koje otrov nudi,       Dvoličnog oka u kojem laž drijema,       Što vara šutke dok iskrenost budi,       I uzdahom, jer drugi govor nema,  Budale sretne čini slikom rugla nijema. 
 137. 
      Ali ja življah, i to ne zaludu:       Um može mi izgubit moć, krv žar,       I tijelo stradat trpeć patnju hudu;       Al imam nešto što će Vrijeme bar       I Muku strt, i disat i kad stvar       Mrtva sam; nešto nezemaljsko, krasno,       Što podsjeća na nijeme lire čar,       Što past će im na smekšan duh i jasno  U srce ljubavnu im grižnju dozvat kasno. 
 138. 
      Žig udaren je. — Zdravo, moći grozna!       Bezimena a svemoćna, što sada       Hodaš kroz sjene dok je ponoć pozna,       Strahotna, premda ne zna strah da zada;       Skrovište ti je tu gdje bršljan pada       Po mrtvom zidu, i svečana scena       Iz tebe budi čuvstvo što tu vlada       Pa dio prošlih bivamo vremena,  Rastuć, sve videć i lika neprìmijećena. 
 139. 
      Tu ču se vreva podivljala puka,       Žaljenja žamor, urlik glasnog pljeska,       Dok ljudskog stvora kolje bližnjeg ruka.       A zašto kolje? Zato jer to reska       Navika te arene bje i bljeska       Carskoga dio. — A zašto da nije?       Svejedno gdje ćeš past da crv iz pijeska       Proždre te — tu il gdje se bitka bije!  Sve je teátar ù kom glavni glumac gnjije. 
 140. 
      Preda mnom, vidim, Gladijator leži:       Podùpire se rukom — muško čelo       Prihvaća smrt mu, al bol svladat teži,       Glava sve niže spušta mu se svelo       I iz slabina zadnje kapi vrelo       Iz rane teku, sve jedna po jedna,       Ko prve kaplje kiše; vrti cijelo       Tlo se arene oko njega — ledna,  Dok neljudski klik slavi pobjednika bijedna. 
 141. 
      On ču to, al ne mâri — pogled bje       Uz srce mu, a srca bje daleka:       Ne mari on za život svoj i sve,       Već za dom svoj gdje teče Dunav rijeka,        Tamo u  igri barbarčad ga čeka       I Dačka [136]  majka — otac, što ga smače       Rimljanin kad je bila slava neka —       Sve to mu s krvlju otiče — zar plače  Neosvećen? Na noge! Gote, divljaj, jače! 
 142. 
      Tu gdje se krvav dah Umorstva dizo;       I tu, gdje puk se brujeć gurat znao,       Gdje žamor je i urlik ko slap stizo       S planine otkud rušiti se stao;       Gdje ushit mnoštva il prijekor bi dao       Smrt ili život, igračke za puk,       Ječi moj glas — i sjaj je zvijezda pao       Blijed na arenu — sjedišta, zid, luk,  I hodnike gdje korak moj zvoni kroz muk. 
 143. 
      Ruševina — al kakva! Od te građe       Zidove, zgrade digoše, sav grad;       Svatko što kraj tog kostura se nađe       Čudi se što li pokvari taj sklad.       Bje li to pljačka il čišćenje tad?       Vaj! otkrije se, kad se priđe bliže       Toj građevini silnoj, čitav jad:       Ne podnosi da sjaj je dana liže,  Da skrije sve što vrijeme i čovjek s nje diže. 
 144. 
      Al kad se mjesec popne kao sjena       I iznad luka najvišeg se vine;       Kad zasja zviježđe kroz rupe vreména,       Kad blagi noćni dašak zrakom mine       Kroz zelen koja krasi zid te bíne       Ko lovor ćelu Cezaru, [137]  kad plah       Trak svjetla blago i bez bljeska sine,       Ustanu tamo mrtvi u taj mah:  Heroji oni davni — gaziš njihov prah. 
 145. 
      »Dok Koloseum stoji, stât će Rim;       Kad Koloseum padne, i Rim pada;       Kada Rim padne — i Svijet past će s njim.« [138]       Poklonik Sakson ovo reče kada       Vidje taj zid, u vrijeme drevno: sada       Te smrtne stvari stoje još na svome       Temelju, sve je isto; spasa mada       Ruševini i Rimu nema, bome  Svijet lupeški je log, il što vas volja k tome. 
 146. 
      Uzvišen, trijezan, uspravan, prost, strog,       Svetište svetih svih, hram svih bogova       Od Jupitra do Krista — blažen stog;       Ti gledaš mimo dok pada il snova       Puca luk, carstvo, pokraj tih zidova,       I čovjek kroz drač iduć u prah klima —       Zar past ćeš? Slavni dome! Srp vjekóva       Ne sruši tebe — hrame, gdje stan ima  Umjetnost — Panteone! [139]  — ti, ponose Rima! 
 147. 
      Ostátku vrlih dana i umijeća!       Opljačkan ipak savršen si, bije       Iz tebe svetost za sva srca veća —       Umjetnosti si uzor; tom što htije       U Rim zbog drevnog doba, slava sije       Kroz sam tvoj otvor; oltar svim što stižu       Štovat te, tu je; oni kojim krije       Genij se tu nek oči svoje dižu  Na lica kojih sad se poprsja tu nižu. 
 148. 
      Tamnice evo; što u svjetlu njenu       Nejasnu vidim? Ništa: opet gledi!       Dva lika tvore lagano mi sjenu —       Utvara dviju lik se javlja blijedi;       Nije to; jasno moj ih pogled slijedi —       To starac su i lijepa mlada žena,       Svježa ko majka dojilja što cijedi       Iz krvi nektar: — što će tu ta sjena  Gologa vrata, njedra bijela, otkrivena? 
 149. 
      Buja dubòko čisto vrelo, pjena       Života mladog što  na  srcu dava        Iz  srca hranu prvu nam, kad žena,       Majka, u čedo gledajuć dok spava       Il plače usnom što je s puno prava       Sisa bez boli il zastoja, mio       Osjeća srh, muškarcu neznan; glava       Tog pupa kad se javi i list cio  Što je plod? Ne znam — Kain Evin plod je bio. 
 150. 
      Al ovdje mladost starcu hranu daje,       Doji ga mlijekom: ocu ona svome       Tako dug krvi vraća, dug što traje       Još od rođenja. Ne; zahvaliv tome       Umrijet neće dok tijelom, svom njome,       Plam zdravlja teče Velikome Nilu       Prirodnom nalik, što veći od trome       Egipatske je rijeke: na tom bilu  Pij, pij i živi, starče! Raj nema tu silu. [140] 
 151. 
      Zvjezdana bajka mlječne staze nema       Čistoću tvoje priče; zraka tvoga       Zviježđa je slada, i Priroda nijema       Voli taj obrat više i od svoga       Jaza gdje sjaj se svijeta dalekoga       Nazire blistav: — O, dadiljo sveta!       Srest će kap svaka čistog vrela toga       Srce tvog oca, da život procvjeta  U njem, ko duh što naš se sa svemirom sreta. 
 152. 
      Kuli što diže Hadrijan [141]  je, skreni,       Car imitator egipatskih zdanja,       Ponavljač silni kog nakaznost plijeni,       Što s Nila krupni preseliti sanja       Uzorak, tražeć da sva svoja znanja       Upregne majstor da mu za prah cijelu       Tu kulu sazda: kako mudro sklanja       Pogled se od nje videć u tom djelu  Ogromni nacrt rođen baš na takvu vrelu! 
 153. 
      Al gle! hram silan, veličanstven hram [142]       Kojem Dijanin divni tek je šupa —       Grob mučenika promatra Krist sam!       Efeško čudo vidjeh; — ona grupa       Stupova pustoš zasu, i tu skupa       Šakal s hijenom u hlad im se sklanja;       Sofiju [143]  vidjeh dok joj sunce kupa       Sjajni krov, vidjeh kako usred zdanja  Svetoga tog otimač Musliman se klanja; 
 154. 
      Al tî, od starih i novih oltára       Jedinstven si, i tebi nema ravnog —       Dostojan Boga, pravog, punog žara.       Otkako Sion [144]  pade, otkad davnog       Grada se svoga On odreče slavnog,       Zar mu je mogla ljepša zgrada dana       Na zemlji biti? Veličanstva javnog,       Ljepote, Moći, Slave, što je zbrana  U toj neokaljanoj arci i tu zdana. 
 155. 
      Uđi: nek raskoš ona te ne svlada;       A zašto? nije manja; već ti biva       Širi um zbog tog daha što tu vlada       I raste silno, tu može da sniva       O domu gdje se nada tvoja skriva       Besmrtnost žudeć; i ti jednog dneva,       Zavrijediš li, u lice Boga živa       Gledat ćeš ko tu svetinju što sijeva  Pred tobom, neće strt te plam njegova gnjeva. 
 156. 
      Krećeš se, i sve raste što si bliže,       Kao planina što je veća sva,       Vara te sklad taj koji svud se niže;       Prostor što raste, al raste da da       Harmoniju — taj beskraj glazbu tka;       Mramor i slike — oltari gdje sjaje       Svjetiljke zlatne — kupola što sja       U zraku lebdeć, premda čvrsto sva je  Na tlu, da dosegne je oblak i sam  haje . 
 157. 
      Ne vidiš sve; al moraš uzet dio,       Da razmotriš ga, iz silne cjeline;       Ocean ti je mnoge luke bio       Pružio oku — duh tvoj nek se vine       Predmetu bližem ovdje, nek ne sine       Miso ti prije neg posve ne svlada       Razmjera ovih govor, i ne skine       Postupno velo s bljeska što tu vlada,  Koji te nije naglo zahvatio tada, 
 158. 
      Ne svojom krivnjom — nego tvojom: nama       Izvanjski osjet hvata sve polako       I tako čuvstva najjača nam sama       Nadmaše svaki izraz; isto tako       To sjajno zdanje svlada nas ovako       I zaludi, najveća od svih zgrada       Izazove nam duh da shvati kako       Malen je, sve dok rastuć s njom ne svlada  I spozna tu širinu i ljepotu sklada. 
 159. 
      Tad stani, budi obasjanim; više       Vrijedi taj pogled od zgranuta stanja       U čudu, il u strahu kojim diše       Svetost tog mjesta, il od poštovanja       Za meštre koji znahu što sva znanja       I misli prošlog doba nisu; ta       Fontana divna otkriva sva tkanja       Svoja i ljudski um joj vadi s dna  Zlatni prah, učeć što sve miso stvorit zna. 
 160. 
      Il k Vatikanu pođi gledat tad       Bol Laokoonov, [145]  patnju što ga mori —       Očinsku ljubav i sav smrtni jad       Što besmrtno strpljenje tu ih stvori:       Uzalud otpor; uzalud se bori       Sa stiskom strašnog zmaja u taj mah       Stari taj čovjek; stisak još je gori       Ogromna zmija mota lanac plah,  Steže ih grč po grč, i guši dah po dah. 
 161. 
      Il s nepromašnim lukom gledaj Boga, [146]       Boga života, svjetla, poezije —       Sunce u ljudskom liku s čelom što ga       Ponos na uspjeh u bitkama grije;       Upravo strijelu odapne — nju vije       Osvetom svojom besmrtnom; a zjena       I nozdrva mu prezir divan krije,       Uzvišenost i snagu, svjetlost njena  Otkriva da Božanstvo gledamo tog trena. 
 162. 
      Al u tom liku — ljubavnom tom snu       Kojega stvori nimfa čije grudi       Žele da s neba besmrtni joj tu       Ljubavnik siđe — i od toga ludi —       Ideal svega lijepoga se nudi       Umu, i misli koje začet stoga       Samo nebeska bića znaju — rudi       Besmrtnost iz njeg — razasut u mnoga  Zviježđa on bješe dok se ne saže u boga! 
 163. 
      Ako Prometej [147]  Nebu samom plam       Taj što nas muči uze, on je bio       Tim plaćen što je dat onom što sam       U mramor ovaj pjesnički je slio       Vječitu slavu — koji, ako cio       Ljudskih je ruku čin, tad misli nije;       Vrijeme ga samo posveti, ni dio       Ne otpade mu niti ljeta krije  Trag, nego još mu plamen što ga stvori sije. 
 164. 
      Al gdje je on, Hodočasnik mog spjeva [148]       Što nadahnu ga u prošla vremena?       Mislim da kasni negdje mnogo dneva.       Nema ga više — izdahnu ko sjena;       S lutanjem svrši, sanja mu je pjena,       A on sam ništa: — ako i bje kada       Drugo što osim mašte, jednog trena       Stvor koji živi, pati — dosta sada  Sjena mu sad u metež Uništenja pada 
 165. 
      Što skuplja sjenu život, bit, sve što je       Nasljeđe nam nad kojim plašt svoj vije       I stere pokrov vječan mutne boje       Što sablasnim sve čini; oblak krije       I nas i sve što sjajno bješe prije,       Pa slavu hvata mrak, oreol sjete       Ona stog širi a on jedva sije       Na rubu tame; tužnije su sve te  Zrake od noći, jer nam svaka pogled smete, 
 166. 
      I šalje nas u ponor da bi znanje       Stekli što bit će od nas kad nam tijelo       Pređe u nešto što je mnogo manje       Od nevoljne mu biti; slavno djelo       Da snimo i da prah brišemo smjelo       S imena što se više neće čut —       Nećemo više isti bit zacijelo,       Oh, sreće: dosta što smo  jedan  put  Nosili ovaj teret srca — krvav, krut. 
 167. 
      Slušaj! glas jedan iz ponora stiže,       Dug dalek mrmor kao strašna jeka,       Kakav se kada puk krvari diže       Iz teške rane što joj nema lijeka;       Kroz mrak i vjetar zijeva zemlja, rijeka       Puna je sjena, al glavna lik ima       Kraljevski još, i bez krune, i meka,       Blijeda al ljupka, s bolom čedo prima  Na prsi, al mu nema utjehe u njima. [149] 
 168. 
      Mladice vođa i vladara, gdje si?       Naroda nado, zar si mrtva? Zar       Mínut te nije mogo grob, da desi       Nekom se manje slavnom, dragom, bar?       U ponoć, dok je iz tvog srca žar       Još teko, majko zakratko, k tvom sinu,       Smrt skrati bol ti zauvijek, te dar       Što nudio je sreću i vedrinu  Otočju carskom s tobom ode u dubìnu. 
 169. 
      Seljanke rode bez muke. — Zar tako,       Oh, ti što sretna bje, i mila, mlada!       Tko kralja ne bi, taj bi tebe plako,       Srce Slobode, teško, presta sada       Gomilat boli zbog JEDNE! jer pada       Hvala mu na te i na glavu sjeda       Duga. — Bje i ti, kneže pusti, tada,       I tužni — ženjen zalud! suprug e da  Za jedno ljeto budeš! Otac mrtvog čeda! 
 170. 
      Od kostrijeti ti vjenčanica bješe;       Svadbeno voće pepeo: u raku       Plavòkosu kćer Otoka nam dješe,       Cvijet milijuna! Povjerismo svaku       Budućnost joj! i, premda bi u mraku       Kosti nâm bile, izgledaše sve       Da naše čedo slušat će joj, zraku       Tu pozdravit, i nju, ko zvijezdu gle  Pastiri: — ali ona meteor tek bje. 
 171. 
      Joj nama, ne njoj; jer ta mirno sniva:       Nestalna para pučkog daha, zao       Bezvrijedan savjet, glas proroštva kriva       Što od postanja kraljevstva je znao       Zvonit u uhu vladarskom, pa stao       Oružat bi se puk suludo, strana       Kob koja ruši moćnike i kao       Da uteg stavlja da svemoć im pjana  Ne prevagne na vagi što sve jednog dana 
 172. 
      Mrvi — to mogla bit joj je sudbina;       Al ne, to srce niječe: lijepa, mlada,       Dobra bez truda, bez dušmana, fina;       Žena i mati tad — a  tamo  sada!       Koliko vêza hip krut strgnu tada!       Od Oca ti do podanika tvoga       Posljednjeg očaj svim lančano zada       Udar, ko potres, koji guši stoga  Zemlju što ljubila te više od ma koga. 
 173. 
      Gle, Nemi! [150]  pupak usred gustih gora,       Dalek, pa vjetar što hrastove čupa       Iz korijena i čini da se mora       Preliju preko ruba, da im kupa       Pjena nebesa, nevoljko tu stupa       Po staklu tvoga jezera što sije;       Ko skrita mržnja leden izraz pupa       Iz njeg i ništa strest ga kadro nije  Sklupčanog u se poput zadrijemale zmije. 
 174. 
      A blizu vâli Albana [151]  trepère       Iz sestrinske doline; — Tibar vije       Se u daljini, more pjenom pere       Lacij [152] gdje Epski rat se bio prije       »Oružje i muž«, dok digao nije       Zvijezdu nad carstvo: — Tulij tu se znade       Odmarati od Rima; — a gdje krije       Nîz góra vidik, Sabinjanke [153]  mlade  Orahu tlo što sjetnom pjesniku [154]  slast dade. 
 175. 
      Zaboravljam! — k svom cilju [155]  stiže moj       Hodòčasnik, čas rastanku je sada       Ostvarismo i ja i on cilj svoj;       Ipak još jedan pogled k moru; vlada       Svud Mediteran pred nama, i pada,       I s Mont-Albana gledamo gdje leži       Mladosti drug nam pred nama, od kàda       Gledasmo kako uz rt Calpe [156]  reži  Slijedismo ga do tu gdje Euxina [157]  bježi 
 176. 
      U Simplegade [158]  plave: ljeta duga,       Premda ne mnoga — ostaviše traga       Na nama, patnja poneka i tuga       Vrati nas skoro do početnog praga:       Zaludna ne bje trka sva i snaga;       Imamo svoju nagradu — u sjaju       Sunca se kupat dok nam zemlja blaga       I more radost tako dragu daju,  Kao da nema ljudi što sve prljat znaju. 
 177. 
      Oh! kad bi bila Pustinja moj stan,       Da Duh me lijepe žene dvori tu,       Da ljudski rod mi prestane bit znan,       Ne mrzeć nikog, da volim tek nju!       Elementi! — u čijoj kretnji svu       Zanosnost i sam ćutim — zar mi dat       Ne znate takvo biće? zar po tlu,       Griješim li, takva gaze? premda stat  I razgovarat s njima jedva ćemo znat. 
 178. 
      Puno je slasti u šumi bez staze,       Ushita tamo gdje žal pjena briše,       I društva, tu gdje nezvani ne gaze,       Kraj Mora, glazbe u valu što diše:       Ne volim ljude manje, nego više       Prirodu volim, razgovor gdje niti       Sveg su što mogu bit, il bjeh, da tiše       Još mogo bih sa Svemirom se sliti  Ćuteći sve što ne znam izreć, al ni skriti. 
 179. 
      Valjaj se, valjaj, tamni Oceane!       Bezbrojne lađe zalud tobom brode;       Pustoši čovjek zemljom — ali stane       Na žalu tvom; tek brodolomi vode.       Tvoje su djelo, kada čovjek ode       U propast, ko kap kiše, u tren jedan       U jaz tvoj, samo krici tu se rode       S mjehurićima, tone tebi predan  Bez groba i bez zvona, lijesa, neznan, bijedan. 
 180. 
      Nogom on tvoje puteve ne gazi —       Polja ti nisu plijen mu — ti se tada       Digneš i streseš sa sebe ga; snazi       Podloj mu toj od koje zemlja strada       Rugaš se, kad ga bacaš uvis jada       Bozima on se svojim, dok val svježi       Tvoj grabi ga i sva mu mala nada       Slučajnoj nekoj bliskoj luci teži,  Tad o zemlju ti njime lupiš: — tu nek leži. 
 181. 
      Oružja koja u gradove tuku [159]       Tvrde na hridi, i puk strahom more,       I kraljeve da stoga trpe muku,       Hrastovi silni čija rebra tvore       Tvorce im blatne da oholo zbore       Da tvoj su vladar [160]  i ratnoga žara       Sudac — to sve su igračke i  zgore       U vrenju tvojih valova što stvara  Slom ponosne Armade i plijen Trafalgara. [161] 
 182. 
      Obale su ti carstva gdje je sve       Drukčije osim tebe — Rim, Kartaga,       Grčka i Asir što su? Dok su te       Slobodne bile, ti im bješe snaga,       I tiranu još mnogom; žala naga       Rob, stranac, divljak, štovaše im; kada       Padoše, pustoš svud nasta: — al traga       Vrijeme tvom čelu plavetnom ne zada:  Ko u početku, tako valjaš se i sada. 
 183. 
      Zrcalo slavno gdje Svemoćnog lik       Sja u oluji; mirno il u bolu,       U dašku blagom il uz vjetra rik,       U žarkoj klimi vrelo a na polu       Ledeno — sjajno, beskrajno, ti golu       Vječnost nam slikaš, Nevidljivo tamo       Sjedi na tronu tvom, u tvom se dolu       Glibavom množe nakaze; ma kamo,  Svi tebe štuju; ti si bez dna, strašno, samo. 
 184. 
      Voljeh te i ja, Oceane! radost       Mlade mi igre bješe poput pjene       Na tvome njedru: još u ranu mladost       Ludovah s tvojim valima — za mene       To bje užitak; i ako val krene       Strahotan na me — strah bje drag mi tada,       Jer ko da bjeh tvoj sin, u tvoje lijene       Vjerovao sam vale srca rada  I gladio ti grivu — ko što činim sada. 
 185. 
      Moj je zadatak svršen, pjev moj presta,       Tema u jeki zamire mi; to je       Dobro što snu tom čara nesta.       Utrnut će se luč što noćne moje       Svjetiljke užga stijenj — i tu je što je;       Vrednije da je bar! al nisam više       Što bijah prije — vizije se roje       Sve manje jasno preda mnom — sve tiše  I bljeđe gori sjaj što u mom duhu diše. 
 186. 
      Zbogom! jest riječ što mora bit i bje —       Zvuk od kog ćemo zastat; — zbogom — bome!       Vi s  Romarom  što bjeste skupa sve       Dokraja, ako u sjećanju svome       Jednu mu miso nađete i k tome       Najmanji spomen, tad on zalud nije       Nosio školjke i sandale trome; [162]       Zbogom! bol  njemu  nek je, ako li je  To bol mu —  vama  pouk što ga pjev mu krije. 
 Bilješke 
 
 
     [1]    Most uzdisaja  — poznati most u Veneciji što spaja Duždevu palaču s
Olovnim tamnicama.
 
 
     [2]    Cybela  — maloazijska božica koju su Grci i Rimljani štovali kao »veliku
majku bogova«.
 
 
     [3]   U Byronovo doba gondolijeri u Veneciji još su pjevali svoju verziju Tassova
djela  Oslobođeni Jeruzalem;  na to Byron aludira u 2. stihu ove strofe.
 
 
     [4]   Byron vjerojatno aludira na poprsja duždeva u Duždevoj palači u Veneciji.
 
 
     [5]    Rialto  — poznati most na Kanalu Grande u Veneciji.
 
 
     [6]    Shylock  — lik iz Shakespeareove tragedije  Mletački trgovac. 
 
 
     [7]    Maur  — Othello, glavni lik poznate Shakespeareove tragedije.
 
 
     [8]    Pierre  — lik iz tragedije  Spašena Venecija  (1682) engleskog
dramatičara Thomasa Otwaya (1652-1685).
 
 
     [9]   Ovo su proročanske Byronove riječi. Kad mu je tijelo bilo preneseno u domovinu,
prijatelji su ga htjeli pokopati u Westminsterskoj opatiji, ali to kler nije
dopustio.
 
 
   [10]   Odgovor koji je majka Brasidasa, spartanskog generala, izrekla strancima koji
su hvalili njezina sina.
 
 
   [11]    Bucentaur  — naziv za raskošni državni brod na vesla s kojeg je mletački
dužd svake godine na Dan sv. Marka bacao u vodu prsten i tako simbolično »vjenčavao«
Veneciju s Jadranom.
 
 
   [12]   Byron govori o poklonstvu cara Fridrika I. Barbarose (1123-1190) papi
Aleksandru III. Fridrik je 23. srpnja 1177. s velikom pompom stigao u Veneciju
i pokajnički se poklonio pred papom, čime je okončan dugotrajni i krvavi rat
(1154-1178) za prevlast u Italiji.
 
 
   [13]    Enrico Dandolo  (1112-1205) — mletački dužd (s razlogom vrlo
omražen u hrvatskoj povijesti); kad su ga 1192. gođ. izabrali za dužda, imao je
85 godina. Osobno je u dobi od 97 godina predvodio napad Venecijanaca na
Konstantinopol. Bio je slijep. Umro je 1. lipnja 1205. i bio pokopan u Sv.
Sofiji u Konstantinopolu (Carigradu). Naplatio je prijevoz križara u IV. križarskom
ratu na taj način što su oni za račun Venecije 24. veljače 1202. okupirali
Zadar.
 
 
   [14]    Dorijina prijetnja  — nakon što je udružena vojska Genove i Franceska da
Carrare, gospodara Padove, napala Veneciju (1379), Venecijanci su se našli u
nezavidnom položaju. Poslali su Francesku izaslanike, spremni pristati na sve
njegove uvjete, s tim da poštedi nezavisnost Venecije. Francesco im je bio
sklon, ali je Pietro Doria, komandant đenoveške vojske odgovorio sljedeće:  Vjere mi, gospodo Mlečani, neće biti mira između gospodara Padove, naše općine Genove i vas, sve dok ne stavimo uzde na vaše nezauzdane konje nad vratima vašeg evanđeliste sv. Marka. Kad njih zauzdamo, tad ćemo i vas ušutkati  (vidi
Daniel Chinazzo:  Cronica della guerra di Chioza ).
 
 
   [15]   Koliko Byron tu nije u pravu, govore nam stihovi Vladislava Menčetića iz
njegove  Trublje slovinske: 

  
 Od ropstva bi davno u valih / potonula Italija, / o hrvatskijeh da se žalih more / otomansko ne razbija. 
 
 
   [16]    Kandija  — Kreta; Venecijanci su 1204. god. zauzeli Kretu, vrlo dugo su
je branili od Turaka, rat (kandijski rat) je trajao 25 godina i u njemu su
sudjelovali i naši ljudi.
 
 
   [17]   Vidi II. pj. bilj. 39.
 
 
   [18]   Priča koju Byron ovdje spominje ispričana je u Plutarhovu Ž ivotu Nicijusa. 
 
 
   [19]   Vidi IV. pj. bilj. 3.
 
 
   [20]    Kraljica mora  — Venecija.
 
 
   [21]    Djeca mora  — Englezi, Engleska.
 
 
   [22]   Byron ovdje nabraja pisce koji u svojim djelima spominju Veneciju ili se
njihova radnja tamo događa. Thomas Otway (1652-1685), engl. dramatičar, pisac »herojskih
drama« (vidi IV. pj. bilj. 8); Ann Radcliffe (1764-1823), engl. književnica,
autor »gotskih romana« strave i užasa, snažno utjecala na engl. romantizam;
Friedrich Schiller (1759-1805), njem. dramatičar i pjesnik, izvršio velik
utjecaj na europsku književnost.
 
 
   [23]    Retska brda  — brda Furlanije.
 
 
   [24]    Brenta —  rijeka u sjevernoj Italiji, utječe u Jadran južno od Chioggie.
 
 
   [25]    Arqua —  selo u blizini Padove u kojemu je umro F. Petrarca (vidi
sljedeću bilješku).
 
 
   [26]    Laurin dragi  —   tal. pjesnik Francesco Petrarca (1304-1374); u
slavu voljene Laure piše svoje poznate ljubavne pjesme na narodnom, tj. na
talijanskom jeziku.
 
 
   [27]   Laura, što znači lovor, od tal.  lauro. 
 
 
   [28]    Rod d'Este  — jedna od najstarijih talijanskih kneževskih obitelji što je
od XIII. do XVI. st. vladala Ferrarom, Modenom i Reggiom.
 
 
   [29]    Torquato Tasso  (1544-1595) — tal. književnik; kao i Boiardo i Ariosto
boravio je na dvoru vojvoda d'Este u Ferrari. Nakon vrlo sretnoga stvaralačkog
razdoblja (1572-1576), kada i nastaje njegov ep  Oslobođeni Jeruzalem,  javljaju
se u njemu znaci duševne neuravnoteženosti zbog koje je nekoliko godina lutao
Italijom, a drugih nekoliko proveo u bolnici, zapravo tamnici gdje ga je
smjestio vojvoda Alfonso d'Este. Byron je 1817, u vezi s tim događajem iz
Tassova života napisao poemu  The lament of Tasso  (Tassova tužbalica).
 
 
   [30]    Zbor Crusca  — Akademija della Crusca (Crusca — tal. mekinje), osnovana
je u Firenci 1574. godine. Amblem im je bio sito. Izdavala je znani  Rječnik .
Članovi Akademije isticali su Ariosta iznad Tassa, pretpostavljajući mu čak i
Boiarda i Pulcija. Byronovi stihovi se upravo na to odnose.
 
 
   [31]    Nicolas Boileau-Despreaux  (1636-1711) — francuski pjesnik i kritičar,
glavni teoretičar franc. klasicizma. U jednoj od svojih satira  (Satira IX,  stih
176) s omalovažavanjem govori o Tassu. Byron u ovoj strofi odgovara na taj
napad, uspoređujući glazbenost tal. jezika s neskladnim zvukom francuskoga.
 
 
   [32]    Pjesnici Pakla i Viteštva  — Dante i Ariosto.
 
 
   [33]    Sir Walter Scott  (1771-1832) — škotski pjesnik i romanopisac, Byronov
suvremenik, autor popularnih romana s temama iz srednjeg vijeka. Najpoznatije mu
je djelo  Ivanhoe. 
 
 
   [34]   Prije nego su Ariostovi posmrtni ostaci iz benediktinske crkve preneseni u
knjižnicu grada Ferrare, u njegovo nadgrobno poprsje udario je grom.
 
 
   [35]   Byron ovdje aludira na drevno vjerovanje kako su najbolja zaštita od groma
orao, bijelo vino i lovor.
 
 
   [36]   Strofe 42. i 43. su vrlo slobodan prijevod pjesme  Italia, Italia  tal.
pjesnika Vincenza da Feliciaija (1642-1707).
 
 
   [37]    Po  (Pad) — najveća rijeka u Italiji; izvire u Alpama i utječe u Jadran
velikom deltom od 14 rukavaca.
 
 
   [38]   Odnosi se na pismo Servija Sulpicija upućeno njegovu prijatelju Tuliju Ciceronu
u povodu smrti Ciceronove kćeri. U njemu se govori o gradovima što ih Byron u
ovoj strofi spominje, kao i o ništavnosti i prolaznosti svega.
 
 
   [39]    Megara  — luka u Egejskom moru, jedan od najistaknutijih antičkih gradova
Grčke, u kojemu bijaše veliki Zeusov hram.
 
 
   [40]    Pirej  — luka u Grčkoj, predgrađe Atene.
 
 
   [41]    Egina  — otok u Eginskom zaljevu.
 
 
   [42]    Korint  — grč. grad i luka na Korintskoj prevlaci, na Peloponezu.
 
 
   [43]    Arno  — tal. rijeka uz koju leži Firenza.
 
 
   [44]    Etrurska Atena  — Firenza
 
 
   [45]    Božica  — kip Venere Medici u Firenzi.
 
 
   [46]    Dardan  — sin boga Zeusa i Elektre, utemeljitelj i prvi kralj Dardanije.
Nakon njegove smrti na prijestolje je stupio njegov sin Erihtonije, a zatim
Erihtonijev sin Tros. Trosov sin osnovao je Troju te se tada Dardanov rod
podijelio: u Dardaniji je vladao stariji (Asarak, Kapis, Anhiz) a u Troji mlađi
odvjetak (Il, Laomedont, Prijam). Nakon pada Troje Anhizov sin Eneja, koji je
ratovao na strani Trojanaca, odselio je s trojanskim izbjeglicama i osnovao u
Italiji novi grad od kojeg će kasnije nastati Rim.
 
 
   [47]    Paris  — sin trojanskog kralja Prijama i njegove žene Hekube. Ugrabivši
lijepu Helenu, izazvao je trojanski rat.
 
 
   [48]    Anhiz  — dardanski kralj, sin kralja Kapisa i njegove žene Temide. U
mladosti se isticao neobičnom ljepotom, tako da se u njega zaljubila božica
ljubavi i ljepote Afrodita (Venera) i rodila mu sina Eneju.
 
 
   [49]    Vladar rata  — bog Mars, zaštitnik rimske moći i praotac Rimljana, grč.
Ares. U njega se zaljubila i sama božica Afrodita (Venera) i s njim imala
petero djece, među kojima i Erosa (Amora), boga ljubavi.
 
 
   [50]    Majmun  — u ovom kontekstu kritičar.
 
 
   [51]    Santa Croce  — crkva u Firenzi u kojoj su pokopani mnogi talijanski
velikani
 
 
   [52]    Angelo  — Michelangelo Buonaroti (1475-1564), tal. kipar, slikar,
graditelj i pjesnik.
 
 
   [53]   Vidi IV. pj. Posveta, bilj. 5.
 
 
   [54]    Galileo Galilei  (1564-1642) — glasoviti tal. fizičar, astronom i
matematičar.
 
 
   [55]    Niccolò Machiavelli  (1469-1527) — tal. političar, teoretičar i
književnik, autor poznatog djela  Vladar. 
 
 
   [56]   Vidi IV. pj. Posveta, bilj. 8.
 
 
   [57]    Giovani Boccaccio  (1313-1375) — tal. renesansni književnik, autor zbirke
novela  Decameron. 
 
 
   [58]   Dante Alighieri je rođen u Firenzi 1261. god.; kao politički protivnik pape
osuden je na progonstvo. Umro je u Ravenni 1321. god. gdje je i pokopan.
 
 
   [59]    Publije Kornelije Scipion, Stariji  s nadimkom  Afrički  (235-183.
prije Krista) — konzul; porazio Hanibala kod Zame (202). Grob mu je bio na
morskoj obali u Liternumu, gdje se povukao u dobrovoljno izgnanstvo.
 
 
   [60]    Tuđa zemlja  — Francuska.
 
 
   [61]   Boccaccio je bio pokopan u crkvi sv. Mihajla i sv. Jakova u Certaldu, malom
gradu u Valdelsi. Pri rekonstruiranju poda crkve 1783. god. uništen je njegov
grob, tako da se danas ne zna točno gdje počivaju ostaci velikog pisca.
 
 
   [62]   Byron aludira na rimskog povjesničara Tacita, prema kojemu je na pogrebu
Brutove sestre, žene Kasijeve, bilo zabranjeno nositi biste njena brata i muža.
 
 
   [63]   Vidi IV. pj. bilj. 56.
 
 
   [64]   Byron misli na grobnicu obitelji Medici u crkvi sv. Lorenza u Firenzi.
 
 
   [65]    Trazimensko jezero  — (Lago di Peruggia), najveće jezero u srednjoj,
Italiji. Tu je Hanibal 216. god. pr. Krista pobijedio Rimljane.
 
 
   [66]   Za vrijeme bitke na Trazimenskom jezeru (vidi prethodnu bilješku), prema
predaji došlo je do potresa koji u zahuktalosti bitke nije nitko osjetio.
 
 
   [67]    Sanguinetto  — tal. krvavi potočić.
 
 
   [68]    Hram Clitumnusa  — hram između Foligna i Spoleta.
 
 
   [69]    Kćeri lijepa roda  — nimfe.
 
 
   [70]    Genij  — lat. genius loci, duh zaštitnik nekog čovjeka, naroda ili
mjesta.
 
 
   [71]    Velino  — naziv tog vodopada.
 
 
   [72]    Flegeton  — vatrena rijeka u podzemnom svijetu.
 
 
   [73]    Jungfrau  — vrhunac u Bernskim alpama, Švicarska.
 
 
   [74]    Mont Blanc  — najviši dio Alpa i najviša planinska skupina Europe; leži
na francusko-talijanskoj granici.
 
 
   [75]    Himara  — vidi II. pj. bilj. 65.
 
 
   [76]    Akroceraunske planine  — planine u antičkom Epiru, današnja Albanija,
nasuprot Krfu.
 
 
   [77]    Parnas  — planinski masiv u srednjoj Grčkoj; prema mitologiji sjedište
muza.
 
 
   [78]    Ida  — danas Kaz Dagh u Turskoj, gora na kojoj je Paris dosudio jabuku
Afroditi.
 
 
   [79]    Atos  — grčka sveta gora, najistočniji dio poluotoka Halkidike, poznata po
brojnim manastirima.
 
 
   [80]    Olimp  — planinski masiv u Tesaliji, Grčka; u grč. mit. prebivalište
bogova.
 
 
   [81]    Etna  — aktivni vulkan na Siciliji.
 
 
   [82]    Atlas  — visoko gorje u sjeverozapadnoj Africi.
 
 
   [83]    Soracta  — danas Monte Soratte, brdo sjeverno od Rima.
 
 
   [84]    Liričar Rima  — Horacije Flak (65-8. pr. Krista), rimski pjesnik
prijatelj Vergilija; snažno je utjecao na renesansnu i klasicističku poeziju
cijele Europe.
 
 
   [85]    Nioba  — žena tebanskog kralja Amfiona, Tantalova kći. Rodila je sedam
krasnih sinova i sedam kćeri, na to je bila vrlo ponosna. Time je uvrijedila
Letu koja je imala samo dvoje djece. Leta je zbog toga usmrtila svu Niobinu
djecu. Sinove joj je pobio Apolon a kćeri Artemida. Nioba se nakon toga od boli
i patnje skamenila.
 
 
   [86]    Publije Kornelije Scipion, Mlađi  (185-129. pr. Krista) — rimski vojskovođa,
u III. punskom ratu razorio Kartagu.
 
 
   [87]    Tibar  — danas Tevere, rijeka na kojoj leži Rim.
 
 
   [88]    Kapitol  — Kapitolij, utvrđeni brežuljak, političko srediste starog Rima.
Usred trga stoji antička statua Marka Aurelija na konju, koju je tamo dao
postaviti Michelangelo.
 
 
   [89]    Eureka  — grč.  otkrio sam,  Arhimedov uzvik u trenutku kad je
otkrio temeljni zakon hidrostatike (Arhimedov zakon).
 
 
   [90]    Marko Tulije Brut  (85-42. pr. Krista) — najistaknutiji sudionik urote
protiv Cezara.
 
 
   [91]    Tulije  — Marko Tulije Ciceron (106-43. pr. Krista), rimski govornik,
filozof i političar.
 
 
   [92]    Vergil  — Vergilije Maron (70-19. pr. Krista), rimski pjesnik, autor epa  Eneida. 
 
 
   [93]    Livij  —  Tit Livije  (59-17. pr. Krista) rimski povjesničar, autor
djela  Od osnutka Rima. 
 
 
   [94]    Sula  — Kornelije Lucije Sula (138-78. pr. Krista), rimski političar i
vojskovođa; pobijedivši u građanskom ratu, dobio diktatorske ovlasti i
uspostavio vlast senata.
 
 
   [95]    Oliver Cromwell  (1599-1658) — vođa engl. buržoaske revolucije, vladao
diktatorski kao lord-protektor Engleske.
 
 
   [96]    panj  — Byron misli na panj na kojem je Cromwell dao odsjeći glavu
Charlesu I.
 
 
   [97]   Cromwell je 3. rujna 1650. pobijedio kod Dunbara i osvojio Škotsku. Istoga dana
godinu dana kasnije, zadobio je vlast nad Engleskom, a istog dana 1658. god.
umro.
 
 
   [98]   Byron misli na Pompejev kip u palači Spada u Rimu, za koji drži da je to kip
pred čijim je podnožjem Cezar pao proboden bodežima urotnika.
 
 
   [99]    Nemeza  — kći božice noći Nokte, rođena bez oca, božica osvete.
 
 
 [100]    Gnej Pompej  (106-48. pr. Krista), rimski vojskovođa; s Cezarom i Krasom
sklopio I. trijumvirat.
 
 
 [101]    Vučica  — mitska rimska vučica što je svojim mlijekom othranila Romula i
Rema. Byron ovdje misli na brončani kip te vučice, simbol Rima.
 
 
 [102]    Jupiter  — vrhovni rimski bog, gromovnik, istovjetan s grčkim Zeusom.
 
 
 [103]   odnosi se na Napoleona.
 
 
 [104]   Cezar.
 
 
 [105]    Alcid  — Alcides, nadimak Herkulov; Byron, dakle, Cezara ovdje uspoređuje
s Herkulom.
 
 
 [106]    Kleopatra  (68-30. pr Krista) — egipatska kraljica, ljubavnica Julija
Cezara pa Marka Antonija, nakon čijeg je poraza u ratu s Oktavijanom počinila
samoubojstvo. Vidi II. pj., bilj. 43, 45.
 
 
 [107]   Napoleon.
 
 
 [108]    Arka  — aluzija na biblijsku Noevu arku.
 
 
 [109]   Aludira se na Bečki dogovor kojim su se regulirali europski poredak i granice
nakon napoleonovskih ratova.
 
 
 [110]   Vidi I. pj. bilj. 76, kao i kiticu na koju se navedena bilješka odnosi.
 
 
 [111]    Palada —  božica Atena u punoj ratnoj spremi.
 
 
 [112]    George Washington  (1723-1799) — američki državnik, vrhovni zapovjednik
američkih trupa u ratu za nezavisnost (1775-1783), prvi predsjednik SAD.
 
 
 [113]    Saturnalije  — svečanosti u čast Saturna, staroga rimskoga boga
ratarstva; održavale su se u drugoj polovini prosinca, trajale tjedan dana, a
na njihovu su kraju, na blagdan njegove žene — božice Ops, robovi na jedan dan
simbolično dobivali slobodu.
 
 
 [114]   Aluzija na Bečki kongres (1814-1815), nakon kojega je stvorena Sveta alijansa
(Pruska, Rusija i Austrija).
 
 
 [115]   Prva dva stiha iz Shelleyeve  Ode slobodi. 
 
 
 [116]    U Americi;  Byron aludira na rat za nezavisnost.
 
 
 [117]   Grob  Cecilije Metelle,  koji nosi jednostavan epitaf: Caecilliae, Q. Cretici.
F. Metellae. Crassi.
 
 
 [118]    Kornelija  — kći Scipiona Afričkog i majka braće Grakho (II. st. pr.
Krista)
 
 
 [119]   vidi IV. pj. bilj. 106.
 
 
 [120]    Palatin  — jedan od sedam rimskih brežuljaka.
 
 
 [121]    Piramida  — to bi trebalo da je Neronova zlatna palača (Domus Aurea)
 
 
 [122]    Tit Flavije Vespazijan,  rimski car od 79. do 81. — slavoluk što ga je
podigao u čast zauzeća Jeruzalema i danas stoji na rimskom forumu; dovršio je
gradnju Koloseja.
 
 
 [123]    Marko Alpije Trajan  (53-117) — rimski car od 98. do 117. god. Za njegove
vladavine Rimsko Carstvo je doseglo najveće razmjere. God. 112. podigao je
znani Trajanov stup, visok 30 metara, na kojemu su prikazane njegove pobjede.
Trajana poslovično drže najboljim rimskim carem.
 
 
 [124]   Na Trajanov stup je postavljen kip sv. Petra, a na Aurelijev sv. Pavla. Trajanov
prah navodno bijaše u urni koju je u ruci držala statua na vrhu stupa.
 
 
 [125]    Hrid trijumfa  — Jupiterov hram, mjesto mu se nije znalo sve do 1817.
godine.
 
 
 [126]   Ni danas se ne zna gdje je Tarpejska hrid s koje su Rimljani bacali izdajnike.
 
 
 [127]    Cola di Rienzi  (1313-1354) — pučki tribun u Rimu, humanist koji se
zanosio idejom obnove antičke rimske republike i sjedinjenja Italije. God.
1347. proglasio je Rimsku Republiku. U emigraciji je bio od 1348. do 1353.
godine. Obnovio je vlast 1354. god. i poginuo u neredima koji su tada izbili.
 
 
 [128]    Numa Pompilije  — legendarni kralj Rima (715-673. pr. Krista), osnivač
rimske religije i cehovskih društava.
 
 
 [129]    Egerija  — nimfa iz rimskih mitova, savjetnica i žena kralja Nume
Pompilija. Umrla je od žalosti za svojim mužem na obroncima gore Arikije sve
dotle je plakala dok je Dijana nije pretvorila u izvor. Byron je držao da je
Egerijina spilja — spilja vile Eroda Attica na Via Appiji.
 
 
 [130]    Upas  — jak otrov od stabla što raste na Javi.
 
 
 [131]    Kolosej  — Koloseum, veliki amfiteatar u Rimu, sagrađen potkraj I. st.,
namijenjen gladijatorskim borbama i drugim priredbama. Mogao je primiti 87
tisuća gledatelja.
 
 
 [132]   Vidi IV. pj. bilj. 97.
 
 
 [133]    Furija  — lat. ime Erinija, božica osvete i prokletstva.
 
 
 [134]    Orest  — sin kralja Agamemnona i njegove žene Klitemnestre. Uz pomoć
sestre Elektre osvetio je smrt Agamemnonovu ubivši Egista i svoju majku
Klitemnestru, krivce njegove smrti. Ipak nije umakao grižnji savjesti što je
prolio krv vlastite majke. Pred njim su se pojavile Erinije (Furije), božice
osvete i počele ga nemilosrdno progoniti.
 
 
 [135]   Vidi I. pj. bilj. 6.
 
 
 [136]    Dacija  — rimska provincija na sjevernoj obali donjeg tijeka Dunava,
današnja Rumunjska.
 
 
 [137]   Kako piše Svetonije, Cezar je osobito volio dekret senata kojim mu se dopuštalo
da na glavi stalno nosi lovorov vijenac. To je godilo njegovoj taštini i
istodobno mu omogućavalo da prikrije čelu.
 
 
 [138]    Qumadiu stabit Colyseus, stabit et Roma; quando cadet Colyseus, cadet Roma; quando cadet Roma, cadet et mundus.  Ovu izjavu anglosaksonskih hodočasnika
zabilježio je engleski povjesničar i teolog  Bede  (673-735), pisac djela  Historia Ecclesiastica Gentis Anglorum,  a citira je Gibbon (vidi III. pj. bilj. 56)
u svom djelu  Decline and Fall of the Roman Empire,  gl. LXXI.
 
 
 [139]    Panteon  — rimski hram posvećen svim bogovima, podignut u 1. st. Od 7.
st. pretvoren u kršćansku crkvu.
 
 
 [140]   Strofe 148-150 aluzija su na priču o kćeri koja je oca, dok je bio u zatvoru,
hranila vlastitim mlijekom. Priča je očuvana u raznim verzijama, premda njezina
istinitost nije utvrđena.
 
 
 [141]    Hadrijan  (76-138) — rimski car, podigao sebi grandiozni mauzolej, današnju
Anđeosku tvrđavu u Rimu.
 
 
 [142]   Crkva sv. Petra u Rimu.
 
 
 [143]    Aja-Sofija  — znamenita bazilika u Carigradu. U XV. st. pretvorena u
džamiju, danas muzej.
 
 
 [144]    Sion  — brežuljak u Jeruzalemu, simbol Jeruzalema.
 
 
 [145]    Laokoon  — Apolonov svećenik u Troji. Kad su Grci pred Troju donijeli
velikog konja, Laokoon je izjavio da ne vjeruje neprijatelju ni kad darove
donosi i predložio da konja smjesta unište. Njegov prijedlog nije dobio podršku
i Laokoon je pograbio koplje da konja sam uništi. Ali bogovi su već bili
odlučili da razore Troju, i u tom trenu iz mora su izronile dvije strašne
zmije. Krenule su najprije prema dvojici njegovih sinova. Laokoon im je pokušao
pomoći, ali su ga zmije zajedno s njegovim sinovima usmrtile. Byron ovdje misli
na skulpturu što je 1506. god. pronađena u Rimu i čuva se u Vatikanu; pretpostavlja
se da je nastala na Rodosu polovinom I. st. pr. Krista.
 
 
 [146]   Byron ovdje opisuje kip Apolona Belvederskog.
 
 
 [147]    Prometej  — sin Titana Japeta i božice Temide, Titan koji je bogovima
ukrao vatru i dao je ljudima.
 
 
 [148]   Childe Harold.
 
 
 [149]   U strofama 167-172. Byron aludira na smrt Charlote Auguste, jedine kćeri
regenta Engleske (potkraj vladavine Georgea III). Udala se 1816. god. za
Leopolda Saxsea Koburga i umrla pri porodu mrtvorođenog sina 6. studenog 1817.
god.
 
 
 [150]    Nemi  — jezero u blizini Rima.
 
 
 [151]    Albano  — brdo u Laciju, jugoistočno od Rima, poznato po svojoj ljepoti.
 
 
 [152]    Lacij  — povijesna oblast u srednjoj Italiji oko antičkih gradova Alba
Longe, Tusculuma, Lanviniuma, Ardee, Laurentuma, što su oko 500. pr. Krista
osnovali Latinski savez. Od V. st. pr. Krista pod vlašću Rima.
 
 
 [153]    Sabinjani  — antičko pleme u središtu Apenina. Od IV. st. pr. Krista
ratovali s Rimljanima, koji ih pokoriše početkom III. st. pr. Krista. Uskoro
nakon osnutka Rima, prema legendi, Rimljani, koji nisu imali žena, pozvali su
na igre susjedne Sabinjane. Za vrijeme praznika oteli su njihove kćeri. Zgoda
je poznata pod nazivom: otmica Sabinjanki.
 
 
 [154]    Sjetni pjesnik  — Horacije.
 
 
 [155]    K svom cilju  — Rimu.
 
 
 [156]   Vidi II. pj. bilj. 23.
 
 
 [157]    Euxina  — nepoznata rijeka između Misemna i Avernusa (Lago d'Averno) u
Kampanji, u blizini Napulja.
 
 
 [158]    Simplegade  — dvije opasne pomične stijene na ulazu u Crno more; često
se, kao što to i Byron ovdje čini, poistovjećuju sa Scilom i Haribdom.
 
 
 [159]   Topovi.
 
 
 [160]   Byron ovdje slikovito govori o brodovima.
 
 
 [161]   Oluja je nakon bitke kod Trafalgara uništila većinu zarobljenih lađa.
Španjolsku nepobjedivu armadu također je 1588. uništila oluja.
 
 
 [162]   Znak hodočasnika.
 
 
 Kronološki pregled najvažnijih  datuma iz Byronova života 
 1788. godine, 22. siječnja u Londonu (Holles Street) rodio se  George Gordon Noël Byron.  Od rođenja bio je hrom u jednu nogu. Njegov otac  John Byron  vukao je podrijetlo od stare normanske obitelji, od koje je najstariji poznati član, Ralph de Buron, zajedno s »Williamom Osvajačem došao u Englesku. Byronov otac oženio se prvi put 1778. godine s Lady Conyers, markizom od Camarthena, i s njom imao dvije kćeri (kasnije Byronove polusestre). Mlađoj od njih bilo je ime  Augusta.  Prva žena Byronova oca umrla je dvije godine nakon poroda, a John Byron oženio se, drugi put, Byronovom majkom  Catherinom Gordon  od Gighta. Ona je bila potomak Jamesa I. Škotskog te stoga pretjerano tašta i pomalo histerična žena, nesposobna da se do kraja nosi sa svojim ćudljivim sinom, budućim lordom. 
 Od 1790. do 1794. godine Byron je boravio u Aberdeenu. Javljaju se prve tegobe u vezi s deformacijom njegove noge. U petoj godini vrlo se strastveno zaljubio u djevojčicu Mary Duff. Vrijeme od 1796. do 1797. godine Byron je proveo u Škotskoj i pohađao tamošnju školu. 
 1798, u desetoj godini, naslijedio je titulu lorda i posjed Newstead Abbey. 
 Od 1801. do 1805. godine školovao se u Harrowu. Zaljubio se u nećakinju Margaret Parker, a zatim u Mary Anne Chaworth. »Zar mislite da bih ja ikada mogla išta osjećati prema tom šepavom dječaku«, izjavila je ona jedne večeri svojoj dadilji. Te njezine riječi, koje je Byron iz prikrajka čuo, ostavile su dubok trag u njegovoj psihi. Desetak godina kasnije, na Ženevskom jezeru (u Colignyju u vili Diodati), Byron u pjesmi »San« (The Dream) govori o toj svojoj ranoj ljubavi. 
 Od 1805. do 1808. godine Byron studira u Cambridgeu (Trinity College). 
 1807. godine izlazi mu zbirka  Hours of Idleness  (Sati dokolice, prepravljena verzija mladenačke zbirke  Juvenile Poems).  Byronu je tada 18 godina. Zbirku je potpisao pseudonimom Maloljetnik (A Minor). Knjiga je doživjela oštre kritike tadašnjih kritičara. 
 1809. godine Byron postaje član Gornjeg doma i drži svoj pristupni govor. Iste godine, kao odgovor na loše kritike upućene njegovoj prvoj zbirci, Byron piše satiru  English Bards and Scotch Reviewers  (Engleski pjesnici i škotski kritičari). U lipnju odlazi na put po Portugalu, Španjolskoj, Grčkoj, tadašnjoj Albaniji i Bliskom istoku. U Janini počinje pisati  Childea Harolda.  Prigodom odlaska iz Engleske u newsteadskoj je opatiji priredio pijanku na kojoj je kao pehar služila lubanja nekog odavno preminulog fratra. U stihovima namijenjenim toj lubanji (vidi Bilješke I, IX) Byron hamletovski naglašava da je mrtvacu draži dodir usana nego dodir crva. 
 1811. Byron se vratio u Englesku gdje je stigao dan nakon smrti svoje majke, 2. kolovoza. Iste godine nastaju  Hints from Horace  (Natuknice iz Horacija) i  Curse of Minerva  (Minervino prokletstvo). 
 1812. godine izlaze prva dva pjevanja  Childea Harolda.  Byron preko noći postaje slavan. 
 1813. godine izlazi  The Waltz  (Valcer),  The Giaour  (Džaur) i  The Bride of Abydos  (Nevjesta iz Abydosa). Byron se upoznaje sa  Annom Isabellom  (Annabellom)  Milbanke  i prosi je prvi put. 
 1814. godine izlazi »Ode on the Fall of Napoleon Bonaparte«,  The Corsair  (Gusar), a zatim  Lara.  Byronova popularnost vrtoglavo raste. U Londonu se te godine u jednom danu prodalo 13000 primjeraka  Gusara.  Annabella Milbanke prihvaća Byronovu bračnu ponudu. 
 1815. godine Byron se oženio svojom izabranicom. U studenom iste godine dobio je kćer Augustu,  Adu.  Neposredno nakon njezina rođenja Byrona je napustila žena optužujući ga zbog incestuozne ljubavi s polusestrom Augustom. Izlaze  Hebrew Melodies  (Hebrejske melodije). 
 1816. godine nastaje  The Siege of Corinth  (Opsada Korinta) i  Parisina.  Byron se razvodi od žene i pod pritiskom javnosti 25. travnja napušta Englesku te odlazi u Švicarsku. Na Ženevskom jezeru sreće P. B. Shelleyja koji je tamo boravio zajedno sa svojom nevjenčanom ženom Mary Godwin i njezinom polusestrom Jane Clairmont. Ona je još u Londonu čeznula za Byronom te mu je iste godine rodila kćer  Allegru.  Byron se nakon toga nastanio u Veneciji gdje se prepušta svim čarima razuzdanog života toga grada. Tamo Byron vodi ljubav s Mariannom Segati, 22-godišnjom kćeri nekoga mletačkog trgovca, a zatim s Margheritom Cogni, prekrasnom, nepismenom i strahovito ljubomomom ženom, suprugom nekog pekara, koju su tada svi nazivali Byronovom »Fornarinom«. Tu nastaje III. pjevanje  Childea Harolda  i  The Prisoner of Chillon  (Chillonski zatočenik). 
 1817. godine Byron u Veneciji završava  Manfreda,  a zatim u Ferrari piše  The Lament of Tasso  (Tassova tužbalica). 
 1818. vraća se u Veneciju. Nastaje  Beppo  i IV. pjevanje  Childea Harolda.  Iste godine Byron završava  Mazzepu  i počinje pisati  Don Juana  (I. i II. pjevanje). 
 1819. godine Byron u travnju upoznaje svoju veliku ljubav 16-godišnju groficu  Teresu Guiccioli,  rođenu Gamba, udatu za 60-godišnjeg grofa Guicciolija. Iz Venecije prelazi u Ravennu. Nastaje III. i IV. pjevanje  Don Juana. 
 1820. godine Byron piše tragediju  Marino Faliero  i poemu  The Prophecy of Dante  (Danteovo proročanstvo), koju posvećuje Teresi: 
 Ako, zbog hladne i oblačne klime,       Gdje rođen bjeh, al umrijet mi nije,       Od pjesni koga kralja Italije  Drznuh se, gospo, preuzeti rime,  Kopiju toplog juga tvoreć time,       Zbog tebe to je; ma koliko mi je       Stih besmrtne mu lišen harmonije,  Taj grijeh oprostit srcem ćeš mi svime.  Ti samo rekneš, u cvijetu svog čara       I mladosti, a to kod tebe znači  I nalog; samo ovdje usred žara       Sunčanog juga iz jezika zrači  Takav čar, jer ga takva usna stvara —       Ah, potiče to i na napor jači! 
 (prev. L. P.) 
 Iste te godine nastaje i V. pjevanje  Don Juana. 
 1821. godine Byron odlazi iz Ravenne u Pisu. Nastaje  Sardanapalus  (Byron ga posvećuje Goetheu), a zatim drama  The Two Foscari  (Dva Foscarija) i scenski misterij  Cain  (Kain). Grof se Guiccioli u međuvremenu usprotivio ljubavi svoje žene i Byrona, nakon čega se i razveo od nje. Kako je sva obitelj Gamba pripadala karbonarima, Teresa je i Byrona uvela u njihov krug. Zbog svoje privrženosti i suradnje s karbonarima Byron je protjeran iz Pise te je 
 1822. godine, u rujnu, prešao u Genovu. Nastaje  Heaven and Earth  (Nebo i zemlja) i  The Vision of Judgement  (Viđenje Strašnog suda), parodija na istoimenu pjesmu Byronova suvremenika Roberta Southeya koji u uvodu svoje pjesme  A Vision of Judgement  (1821) traži od Engleske vlade da zabrani Byronove knjige, a Byrona naziva osnivačem i poglavarom sotonske škole. Iste godine izlazi  The Deformed Transformed  (Preobličena rugoba) te VI, VII. i VIII. pjevanje  Don Juana. 
 1823. nastaje  The Age of Bronze  (Brončano doba) i  The Island  (Otok). Byron piše sljedeća pjevanja  Don Juana  (IX-XIV). Napokon, 14. srpnja iz Genove kreće u Grčku i 4. se kolovoza iskrcava u Cefaloniji, da bi se pridružio grčkim ustanicima. »Umrijet ćemo ovdje ili marcijalno ili močvarno«, pisao je tada Byron. Tu je proveo pet mjeseci a zatim se u Missolunghiju pridružio vođi grčkog ustanka Maurocordatu. 
 1824. godine Byron piše XV. i XVI. pjevanje  Don Juana  i pjesmu »On this Day I Complete My Thirty-sixth Year« (Na današnji dan navršavam trideset šestu godinu). Pjesma je napisana 22. siječnja, a već 19. travnja Byron umire od groznice koju je dobio desetak mjeseci prije. Istoga dana izišao je sljedeći proglas privremene vlade za zapadnu Grčku: 
 Dan slavlja i veselja pretvorio se u dan tuge i žalosti. 
 Lord Noël Byron prestao je živjeti u jedanaest sati prošle noći, nakon desetodnevne bolesti. Njegova smrt prouzrokovana je upalnom groznicom. Bolest Njegova gospodstva ostavila je takav trag na svijesti ljudi da su svi slojevi zaboravili svoje uobičajene uskršnje zabave, čak i prije nego se i saznalo za bolni događaj. 
 Gubitak ove sjajne ličnosti nedvojbeno je rastužio čitavu Grčku, ali on mora biti čin posebne žalosti u Missolunghiju gdje se Njegova plemenitost tako uočljivo iskazivala i zbog koje je postao našim sugrađaninom, s krajnjom odlučnošću da sudjeluje u svim opasnostima rata. 
 Svakome su poznata dobročinstva Njegova gospodstva i nitko ne može prestati slaviti njegovo ime kao ime istinskog dobrotvora. 
 Stoga, dok se ne sazna konačna odluka Narodne vlade na temelju ovlasti koje mi je Vlada izvoljela dati, ovim naređujem: 
 1. Sutra ujutro, u zoru, trideset sedam plotuna treba biti ispaljeno iz velike baterije, u skladu s brojem godina slavnog pokojnika. 
 2. Sve javne zgrade, čak i sudovi, trebaju ostati zatvoreni tri sljedeća dana. 
 3. Sve trgovine, osim onih u kojima se prodaju prehrambene namirnice i lijekovi, bit će zatvorene, i stoga se strogo nalaže da sve vrste javnih zabava i drugih priredbi uobičajenih za uskrsne blagdane, budu otkazane. 
 4. Opća žalost trajat će dvadeset jedan dan. 
 5. Molitva i pogrebna služba treba se održati u svim crkvama. 
 A. MAUROCORDATOS  Georgis Praidis, tajnik  Izdano u Missolunghiju, 19. travnja, 1824. 
 Byronovo je tijelo nakon toga preneseno u Englesku. Pokopan je u Hucknellu, malom selu u blizini Newstead Abbeyja. Njegova polusestra Augusta na grob mu je postavila ploču sa sljedećim natpisom: 
 Pod ovim lukom  Gdje mnogi njegovi preci  I njegova majka počivaju  Pokopani  Snivaju ostaci  GEORGEA GORDONA NOELA BYRONA.  Lord Byron od Rochdalea  U grofoviji Lancaster  Autor Hodočašća Childea Harolda  Rođen je u Londonu dana  22. siječnja 1788.  Umro u Missolunghiju u Zapadnoj  Grčkoj dana  19. travnja 1824.  U plemenitom poduhvatu  Da ponovno uspostavi put drevnoj slobodi  I proslavi je.  __________  Njegova sestra plemenita  AUGUSTA MARY LEIGH  U njegovu uspomenu ovu ploču postavi. 
 Byron u Hrvata 
 Byronova poezija i njegova osobita ličnost, kao i njegov pustolovni život, ostavili su vrlo snažan trag u Hrvatskoj. 
 F. M. Appendini  1827. godine u djelu  Memorie sulla vita e sugli scritti di G. Fr. Gondola  uspoređuje Gundulića s Byronom. U listu  Illyrisches Blatt  (9/1827, 31, 121-122) pojavio se nepotpisani napis o Byronu. 
 Neposredno nakon Byronove smrti, 1834. godine  Ivan Krizmanić  u djelu Diversa carmina donosi bilješku o Byronu i citira dva stiha u originalu.  Dragojla Jarnević  u svom dnevniku 1837. godine sa zanosom piše o Byronu kao o pjesniku slobode. 
 Dimitrija Demeter  u Danici 1838. godine Gundulića uspoređuje s Byronom i kaže »da se celi izobraženi svet divi slobodi i jakosti Byronovog duha, koi okrutničtvo od literarnih diktatorah skarši i krila svoje muze od svakog veza izbavi, da se do sunca podigne«. 
 Godine 1840.  Stanko Vraz  je svojim  Đulabijama  kao motto stavio jedan Byronov stih. 1841. Vraz u  Danici ilirskoj  (7/1841, 39, 157) donosi prijevod jedne Byronove pjesme, pod naslovom »Angjelii«. Polag pesme »Through Cloudless Skies in Silvery Sheen'», koju je kasnije objavio u svojim Delima pod naslovom »Na progorju aktičkom«. Iste godine u  Danici ilirskoj  (7/1841, 27, 110-111),  Ilija Rukavina  piše crtice iz života G. Byrona pod naslovom »Ciklop u badnjiću.« 
 Illyrisches Blatt  (24/1842, 51, 211) i  Luna,  u dva broja 1842. godine (1842, 78, 337-338; 79, 343), donose napise o Byronovu životu i djelu. 
 Ivan Kukuljević  u  Danici  1843. godine objavio je pjesmu »Uspomena na Veneciju« i četiri njene strofe posvetio Byronu. 
 Antun Pasko Kazali  u  Zori dalmatinskoj  (2/1845), 3, 1718) preveo je »Pozdrav domovini«, najglasovitiji i u nas najprevođeniji odlomak  Childea Harolda.  Iste godine u  Zori dalmatinskoj  (2/1845, 23, 178) preveo je  Manfreda i Sardanapala,  a svom  Ćosu,  kojemu je uzor vidio u  Don Juanu,  za motto je stavio Byronove stihove.  Vraz  je objavio prijevod jedne Byronove pjesme (»Životom sam...«). Iste godine  Vraz  je u zbirci  Gusle i tambure  objavio još četiri prijevoda Byronovih pjesama. 
 Ivan Kukuljević  u pjesmi »Domorodac« 1850. godine spominje Byrona. Slijedeće godine  Stanko Vraz  u  Kolu  (1851, VIII, 3-19) prevodi Byronovo djelo  Sužanj Šiljonski.  Ivan Macun  u svom  Kratkom krasnoslovju o pesničtvu  1852. godine spominje Byrona i njegova  Don Juana. 
 Radoslav Razlaga  1852. godine u Zori piše o romantici i za Byrona kaže da je »glava vsiuh, koj svojom preteranostju srednjemu veku nehotice krvave zaseka rane, i tako boljoj dobi put pripravi«. 
 Velimir Gaj  u  Danici  (17/1863, 50, 393), objavljuje »Samotnost« (Miso iz Byrona). Iste godine  Josip Eugen Tomić  u Glasonoši (3/1863, 16) tiska prijevod Byronove pjesme pod naslovom »Ne sjećaj me«. 
 Godine 1865.  Vraz  je preveo Byronovu  Parizinu.  Istu je poemu preveo i  G. Petranović.  Izišla je u časopisu  Naše gore list  u tri nastavka 1865. godine (5/1865, 33, 265; 34, 272-273; 35, 281-282). U  Slavoncu  iste godine  Virgil Malin  citira Byronovu poeziju u svojim »Dvim listovima iz Mletaka«, navodi stihove iz  Childea Harolda  i  Beppa. 
 Vilim Korajac  u  Dragoljubu  1867. citira nekoliko stihova iz Byronove satire Engleski pjesnici i škotski kritičari, a  V. Deželić  prevodi odlomak iz  Nevjeste iz Abydosa,  pod naslovom »Iztok«. 
 Petar Preradović  u  Viencu  1869. donosi svoj prijevod »Pozdrav domovini«, odlomak iz  Childea Harolda  (Vienac, 1/1869, 4, 73-74). 
 U  Hrvatskom sokolu  (1/1870, 10, 145-146) izlazi odlomak iz I. pjevanja  Don Juana. 
 U  Viencu  (5/1873, 51, 804)  Ivan Trnski  objavio je Byronovu pjesmu »S Bogom! (Svojoj druzi s kojom se je morao razdružiti)«. Sljedeće godine u istom glasilu  (Vienac  6/1874, 29, 457-458),  Trnski  je preveo Byronov »Oproštaj s nesuđenom. Gospođici S. M. G.« 
 U  Viencu  1875. godine u četiri je broja objavljena Byronova poema  Mazeppa  ( Vienac  7/1875, 32, 515-517; 33, 535-536; 34, 547-548; 35, 560-562) koju je preveo  Ivan Trnski. 
 U dubrovačkom  Slovincu  1881. godine zabilježena je proslava otkrića Byronova spomenika u Missolunghiju, 7. studenog 1871. 
 U  Hrvatskoj vili  1883. izišao je kraći napis o Byronu s njegovom slikom. 
 U časopisu  Iskra  (1/1884, 5, 18-19),  Stjepan Buzolić  objavio je prijevod Byronove pjesme »Svom sinu (nezakonskomu). (Po nekom doslovnom ital. prevodu)«. U  Hrvatskoj vili  za godinu 1884-1885 (4/1884-85, 7, 104-105) izišao je prijevod Byronove pjesme »Ne spominji mi«; prevodilac se potpisao: Zora. Istu je pjesmu 1863. u  Glasonoši  preveo  J. E. Tomić. 
 Godine 1888. objavljeno je u  Viencu  (20/1888, 37, 593-594; 39, 609-611)  Tassovo jadikovanje  u prijevodu  Ivana Despota,  s bilješkom o nastanku pjesme. Time je očigledno obilježena 100-godišnjica Byronova rođenja. U listu  Hrvatska  iste godine u br. 21 autor potpisan kao »mtk« piše o Byronu kao o najsjajnijem predstavniku romantične poezije i u prozi donosi prijevod Byronove pjesme »On this Day I Complete my Thirty-sixth Year«. U  Obzoru  iste godine stanoviti H. S. piše članak »Byronova stogodišnjica«  (Obzor,  29/1888, 94, 2: 95, 2-3). 
 U  Obzoru  četiri godine kasnije  (Obzor  33/1892, 21)  Josip Pasarić  javlja se člankom »Pjesnički prvaci u prvoj polovini XIX vieka«, osvrćući se na knjigu Milivoja Šrepela  Slike iz svjetske književnosti,  svezak prvi. Pjesnički prvaci u prvoj polovini XIX vieka, koju je godinu dana ranije izdala MH u Zagrebu; u knjizi se na str. 3-37, u poglavlju »Lord Byron« govori o Byronovu životu i djelu. 
 Godine 1894, u prijevodu  Stjepana Miletića  izlazi Byronov  Manfred  (Tisak i naklada Antuna Scholza, Zagreb, 1894). Na taj se prijevod osvrće  Vladoje Dukat  u  Viencu  (26/1894, 49, 781-783; 50, 795-796) u napisu »Byronov 'Manfred' u hrvatskom prijevodu«. Na isti se prijevod iste godine u listu  Agramer Zeitung  (69/1894, I, 6) osvrće i  Ivan Souvan  u napisu 'Manfred'. Dramska pjesan u tri razdiela. Spjevao Lord Byron. U mjerilu izvornika prev. Stjepan Miletić. Zagreb 1894. Tisak i naklada Antuna Scholza«. 
 Godine 1895. objavio je  Marin Sabić  studiju  Faust i Manfred. Obzor  (38/1897, 120) godine 1897. donosi osvrt »Byronov 'Manfred'. Prigodom premiere u Hrv. kazalištu«. 
 Silvije Strahimir Kranjčević  u sarajevskoj je  Nadi  (3/1897, 16, 318) s njemačkog preveo odlomak Byronove poeme  Mazeppa  i pridodao joj opis istoimene slike G. Marxa. Prijevod je kasnije objavljen u Kranjčevićevim Sabranim djelima III, JAZU, Zagreb, 1967. 
 Vladoje Dukal  u sarajevskoj  Nadi , u nekoliko nastavaka ( Nada,  4/1898, 18, 279-280; 19, 297-298; 20, 314-315; 21, 330-331) uspoređuje Byronovo djelo  The Corsair  i Kukuljevićeva  Gusara  (»Byronov 'The Corsair' i Kukuljevićev 'Gusar'. Listak iz novije hrvatske književnosti«). Iste godine u  Viencu  (30/1898, 49, 766-768)  Dukat  objavljuje članak »Byronove Jevrejske melodije' (Hebrew Melodies)«. 
 Godine 1899.  A. G. Matoš  u sarajevskoj  Nadi  (5/1899, 1, 10-11) u putopisu »U Colignyju, decembra 1898.« piše o Byronovu boravku u vili Diodati u Colignyju. 
 Stjepko Španić  u  Prosvjeti  (2/1901, 21, 667) prevodi Byronovu pjesmu »Tebi«, s podnaslovom »Stanzas to Augusta«.  Vladoje Dukat  iste godine u  Nastavnom vjesniku  (9/1901, 187-205) piše osvrt »O Vrazovim pjesničkim prijevodima s engleskog«, osvrćući se i na Vrazove prijevode Byronovih pjesama.  Stjepko Španić  u  Prosvjeti  (9/1901, 21, 670) donosi prijevod Byronove pjesme pod naslovom »Životom sam...« 
 Godine 1904. u izdanju MH iz Zagreba izišle su  Slike iz povijesti engleske književnosti,  Vladoja Dukata.  U VIII. poglavlju pod naslovom »Lord Byron i njegovo doba«, za ilustraciju je naveden niz odlomaka prijevoda različitih Byronovih djela, a među njima i odlomak iz Byronove poeme  The Island,  u prijevodu  Ivana Trnskog. 
 U  Crvenoj Hrvatskoj,  u tri nastavka (16/1906, 31, 3; 32, 2-4; 33, 2-3) izišao je prijevod Byronova djela  The prisoner of Chillon,  pod naslovom  Kilonski sužanj. 
 U  Narodnim novinama  1907. godine (73/1907, 298)  Arsen Wenzelides  objavljuje napis »Pisma Lorda Byrona«. Sljedeće godine u  Smotri dalmatinskoj  (21/1908, 78-81)  Walter Ljubibratić  informira čitaoce o Byronovu životu u članku »Byronove ljubavne zgode«. 
 Byron je svojim djelom povratno utjecao na stvaranje brojnih hrvatskih književnika, posebice Kukuljevića, Miletića te Markovića; tako je  Fran Galović  u  Hrvatskoj smotri  1910. (24.2) objavio pjesmu pod naslovom »Childe Harold«. 
 U  Jutarnjem listu  1917. godine (6/1917, 1867, 2-3) izišao je osvrt iz pera nekog Z: »Kain od Byrona. Povodom premiere u Kr. zem. kazalištu«. 
 U ratnim godinama  Krleža  u svojim zapisima često spominje Byrona: »Byron je učitelj, on je naučio Mickiewicza što je poezija, ali da bi čovjek učio kod Byrona, treba da je zapadnjak. Mi to nismo. Kod nas bi trebalo ispjevati naš antimitos! Od svega toga hvata me bolestan umor sumnjičave nemoći. O, kad bismo imali mentora«  (Krleža,  Sabrana djela 11-12, »Zora«, Zagreb, 1956, str. 164). 
 U  Savremeniku  1918. godine u broju 203  Vladoje Dukat  donosi esej »Petar Preradović i engleska književnost«, gdje se posebno osvrće na Preradovićev prijevod pjesme »Pozdrav domovini« iz Byronova  Childea Harolda. 
 U izdanju Pozorišne biblioteke (knjiga III) u Zagrebu je 1921. izišao Byronov  Kain  u prijevodu  M. Bogdanovića. 
 Godine 1924. mnoga su glasila u Hrvatskoj obilježila 100-godišnjicu Byronove smrti.  Josip Horvat  u  Obzoru  (65/1924, 108, 11-12) piše članak »Stogodišnjica smrti lorda Byrona, 19. IV. 1824 — 19. IV. 1924« suautor  Ivo Hergešić.  U  Jutarnjem listu  iste godine (13/1924, 4390, 17)  Vinko Krišković  donosi napis »Uskrs. Na stotu obljetnicu smrti Byronove«.  Rudolf Meixner  u  Obzoru  (65/1924, 108,11-12) objelodanjuje članak »Don Juan, žene i Italija«. Iste godine u  Hrvatskoj prosvjeti  (11/1924, 4, 188-190)  Ljubomir Marković  donosi članak »Byron«.  Ilija M. Petrović  u  Novoj Europi  (1924, X/12, 372-384) donosi članak »Lord Byron i njegovo doba«. Isti autor u istom glasilu nešto kasnije te iste godine  (Nova Evropa,  1924, X/18, 570-584) ima članak »Byronov liberalizam«. U  Jugoslavenskoj njivi  iste se godine javlja i  Milan Prelog  (8/1924, 1/10, 396-397) s člankom »K stogodišnjici smrti Lorda Byrona«. U listu  Der Morgen  (2/1924, 309, 21)  Vilma Vukelić  donosi napis »Lord Byron. Zum 100. Todestag des Dichters«. O Byronovoj stogodišnjici u Velikoj Britaniji i Americi piše  Ilija M. Petrović  u  Novoj Evropi  1925. godine  (Nova Evropa,  1925/, XI/9, 268-285). 
 U  Književnoj republici  1926. (3/1926, 3, 121-126), stanoviti V. R. prevodi članak  Klimentija Arkadjeviča Timirjazeva  »Byronovo proročanstvo o Moskvi«, u kojemu je prikazana Byronova poema  Brončano doba. 
 U časopisu  Nova Evropa  (1928, XVII/2, 54-62)  Ilija M. Petrović  objavljuje članak »Byron u Jugoslavena. Prvi prevodi«. 
 Godine 1929. u časopisu  Književnik  (2/1929, 5, 172-176)  August Cesarec  prevodi članak Uptona Sinclaira, »Prvi lord literature«. 
 U  Hrvatskoj prosvjeti  (18/1931, 8/9, 200)  Ljubomir Marković  u članku »Lord Byron kod Jugoslavena«, osvrnuo se na djelo: Ilija M. Petrović,  Lord Bajron kod Jugoslovena  (Požarevac, 1931). 
 U povodu 150-godišnjice Byronova rođenja, 1938. godine, pojavilo se ponovno više napisa o Byronu. U  Hrvatskoj reviji  (11/1938, 3, 113-118)  Vinko Krišković  objavio je prijevod Byronove pjesme »San« i popratio je bilješkom o autoru. Iste godine  Jutarnji list  (27/1938, 9337, 8) donosi kraći napis o Byronu. Stanoviti D. V. u  Hrvatskoj straži  iste godine (10/1938, 20, 4-5) piše o Byronu u članku »George Gordon Byron. 150. godišnjica rođenja velikog engleskog pjesnika«. 
 U članku »Sentimentalni tragovi Bajrona po Jadranu« objavljenom u  Pravdi  iste godine (34/1938, 12, 171) stanoviti A. B. u podnaslovu se pita: »Da li je u svom nemirnom životu punom lutanja Bajron, lepi engleski pisac, dodirnuo i naše Jadranske obale, doživivši jednu ljubav u Trstenu?« 
 U časopisu  Nova Evropa  1938. godine (X I/I, 31-32)  Ivo F. Lupis-Vuki  u članku »Prvi prevod Byrona na naš jezik«, govori o anonimnom prijevodu Byronove pjesme »On the Birth of John William Rizzo-Hoppner«, iz 1918. godine. 
 Godine 1947.  M. Mirković  napisao je članak »Byron i sadašnjica« i objavio ga u  Republici  br. 7-8.  I. G. Kovačić  je u knjizi  Prijevodi strane lirike  (Zagreb, 1947) objavio prijevode Byronovih pjesama »Sonet slobodi« i »Gle, ide lijepa kao noć«. U  Studentskom listu  (Zagreb)  Mira Janković  javila se 1948. člankom »George Gordon Byron«.  J. Vuletić  je 1950. godine u časopisu  Izvor  u broju 7-8 objavio napis »Bajron — pjesnik slobode i njegovo doba«. 
 U povodu 130. godišnjice Byronove smrti  Ivo Vidan  objavio je u  Pregledu  1954. godine članak pod naslovom »Lord Bajron između aristokracije i slobodarstva«. 
 Prijevodi  I. G. Kovačića  (»Sonet slobodi«, »Gle ide lijepa kao noć«) objavljeni su u knjizi  Bajron, Šeli, Kits,  Sarajevo 1954. Byronova lirika uvrštena je u  Izbor engleske poezije XIX. stoljeća  (sastavila Mira Janković, Zagreb, 1956). 
 U antologiju  Sudbonosna pisma  (izbor Ervin Šinko; Zagreb, 1960) uvrštena su i Byronova pisma. 
 Godine 1965. u izdanju »Zore« i MH iz Zagreba izišao je Byronov  Childe Harold  u prijevodu  Danka Angjelinovića.  Prijevod je popraćen predgovorom  I. Hergešića  pod naslovom »Byron, bajronisti i bajronizam«. Byronove pjesme zastupljene su u  Izboru remek-djela svjetske erotske pisane literature  (priredio Joe Matošić, Zagreb 1965). 
 U »Čitanci iz stranih književnosti II« (ŠK, Zagreb, 1970) Nevenke Košutić-Brozović ponovno su objavljena dva spomenuta prijevoda I. G. Kovačića, kao i odlomak iz I. pjevanja  Don Juana  u prijevodu  Luka Paljetka.  Odlomak iz  Don Juana  uvršten je i u antologiju  Zapadna duhovna lirika  (sastavio  Đuro Kokša,  Rim 1970). 
 U časopisu »Dubrovnik« (Dubrovnik) 1974/6  Luko Paljetak  objavio je prijevod Byronove pjesme »When We Two Parted« pod naslovom »Kad smo nas dvoje«. 
 »Childe Haroldov »Laku noć«, iz I. pjevanja istoimenog Byronova spjeva objavio je  Luko Paljetak  u »Slobodnoj Dalmaciji« 33/1977, 6, i popratio kraćim komentarom. Sljedeće godine izišao je Byronov  Childe Harold  u prijevodu  Luka Paljetka,  u izdanju ŠK, Zagreb. Prijevod je popraćen predgovorom »Byronov život, djelo i vrijeme«, bilješkama, kronologijom Byronova života, napomenom o prijevodima Byronova djela u Hrvatskoj te Napomenom prevodioca. Prijevod je temeljito revidiran, nadopunjen i ažuriran. U antologiji  100 pjesnika svijeta  (sast. Antun Šoljan, »Mladost«, Zagreb 1984) zastupljen je i George G. Byron, prijevodima pjesama »Gle, ide lijepa kao noć« (prev.  I. G. Kovačić),  »Nećemo više tako kasno« (prev.  L. Paljetak),  »Jednoj gospi« (prev. L. Paljetak), »Strofe napisane prigodom prelaženja Ambracijskog zaljeva« (prev.  L. Paljetak)  koje su popraćene člankom o poeziji G. G. Byrona iz pera  L. Paljetka. 
 U povodu 200. godišnjice Byronova rođenja izišao je Byronov  Childe Harold  (prev.  Luko Paljetak;  Zagreb, 1988). Iste godine objavljena je Byronova pjesma »Tama« (prev.  Luko Paljetak,  Mogućnosti,  7-8/1988, popraćeno prevoditeljevim pogovorom »Byronova tama«). 
 Izbor Byronovih pjesama u prijevodu  L. Paljetka  izišao je u časopisu  Putevi  1/1989; sadrži pjesme; »Stihovi napisani na čaši napravljenoj od lubanje«, »Jednoj gospi«, »Nećemo više tako kasno«, »Korača lijepa«, »Strofe napisane prigodom prelaženja Ambracijskog zaljeva«, »Upitan koje je porijeklo ljubavi«, »Sunce svih bez sna«. 
   
 LUKO PALJETAK 
 Bilješka prevoditelja 
 Za prevođenje  Childea Harolda  služio sam se izdanjem  The Complete Works of Lord Byron,  from the Last Edition Now First Collected and Arranged, and Illustrated, with all the Notes By Sir Walter Scott, Francis Jeffrey, Professor Wilson, Sir Egerton Brydges, Hobhouse, Bishop Heber, Dallas, Leigh Hunt, J. G. Lockhart, Ugo Foscolo, Rev. George Croly, Bowles, Capt. Medwin, Gamba, Mrs. Shelley, George Ellis, Lady Blessington, Th. Campbell, Th. Moore, Kennedy, Parry, Galt, Nathan, Stanhope, Rev. H. Milman, etc. etc, to which is Prefixed the Life of the Author by John Galt, Esq., in One Volume, Paris, Baudry's European Library 1837.  Konzultirao sam i izdanje  The Poetical Works of Lord Byron,  Oxford University Press, London, New York, Toronto 1945, koje je, što se tiče bilješki, istovjetno s prvim, netočnije s obzirom na interpunkciju, i s dosta tiskarskih grešaka. 
 Služio sam se također, što je razumljivo, i jedinim dosadašnjim hrvatskim prijevodom:  Lord Byron, Childe Harold,  »Zora« — Matica hrvatska, Zagreb, 1965, s engleskog preveo Danko Angjelinović. Iako u naslovu piše da je djelo prevedeno s engleskog, u bilješkama (str. 227) sam Angjelinović navodi da se prigodom prevođenja služio  raznim engleskim, talijanskim i njemačkim prijevodima i komentarima a napose izdanjem Alda Riccija: Lord Byron: Aroldo (Childe Harold), versione col testo a fronte, introduzione, e note a cura di Aldo Riccio, Vol. I, 11, Firenze, 1947. 
 U prijevodu sam nastojao što manje odstupiti od originala. Arhaizmima sam se služio onoliko koliko je to rime radi bilo nužno, želeći svejedno pri tome očuvati i mjeru i stilsku čistoću. Metrički oblik spenserovske strofe poštovao sam potpuno, u prvih osam stihova primjenjujući kao adekvat jampskom pentametru naše tipove jedanaesterca (endecasillaba), odnosno, mjestimice, katalektičkog jedanaesterca po shemi: 
 v —, v—, v—, v—, v—, (v)  v —, v—, v—, v—, v—, (v)  v —, v—, v—, v—, v—, (v)  v —, v—, v—, v—, v—, (v)  v —, v—, v—, v—, v—, (v)  v —, v—, v—, v—, v—, (v)  v —, v—, v—, v—, v—, (v)  v —, v—, v—, v—, v—, (v) 
 Poštovao sam izvorni raspored rima  ababbcbcc. 
 Zadnji stih strofe, koji je u originalu  jampski heksametar,  širio sam za jedan slog kako bih  a)  očuvao osnovnu jampsku intenciju cijele strofe (Angjelinović u zadnjem stihu ima parni trohejski dvanaesterac), i  b)  dobio na manevarskom prostoru, gdje jedan slog uopće nije tako mali dobitak. Shema zadnjeg stiha u mome prijevodu, dakle, izgleda ovako: 
 v—, v—, v—, v—, v—, v—, (v) 
   
 L. P. 
 Metodički  instrumentarij 
 Milena Benini 
 Odgovori na pitanja 
 ●    Childe Harold  neobičan je već po samoj svojoj formi, koja spaja lirske i epske momente. Što mislite, zašto se Byron odlučio za taj oblik? 
 ●   Glavni junak zove se Childe, što je riječ kojom se opisivalo mladića koji još nije stigao do statusa viteza. Neki su kritičari u Byronovo vrijeme kritizirali taj odabir, smatrajući da je Childeovo ponašanje u potpunoj suprotnosti s viteškim idealima. Byron je na ovo odgovorio upozoravajući da je prošlost često nepotrebno romantizirana u suvremenim očima, te da se proučavanjem stvarne srednjovjekovne povijesti lako može vidjeti koliko je zamisao o plemenitosti vitezova često daleko od stvarnosti. Slažete li se s Byronom? Možete li se dosjetiti još nekih primjera u kojima je ideja o povijesti udaljena od stvarnosti? 
 ●   U drugom pjevanju, govoreći o Grčkoj, Byron optužuje Britaniju, i izravno Thomasa Brucea Elgina, za pljačku jer je dijelove Partenona odnio u Veliku Britaniju. Takozvani Elginovi mramori još su u Britaniji, usprkos brojnim pokušajima Grčke da ih vrati. Što mislite o tome? 
 Detaljnija analiza 
 ●   Jedna od glavnih tema cijelog djela je sloboda: osobna, politička, društvena, pa čak i pjesnička. Pronađite u djelu primjere koji veličaju slobodu, i obrazložite ih. 
 ●   U posljednjem pjevanju, Byron se gotovo odriče svoga glavnog junaka, i prelazi u otvoreno pripovijedanje u prvom licu. Pokušajte otkriti koje su ostale razlike između ovog i prethodna tri pjevanja. 
 ●   Pronađite u prvom pjevanju elemente koji najbolje opisuju bajronovskog junaka. 
 RAZMISLI I STVARAJ 
 ●   Dio drugog pjevanja u kojem Childe Harold plovi Sredozemljem otprilike prati Odisejevo putovanje. Isti motiv koristili su i mnogi drugi autori, često zamjenjujući Sredozemlje nekim drugim okolišem (Joyceov Dublin u  Uliksu , Mississippi u filmu Coenovih  Tko je ovdje lud? ). Pokušajte sami napisati nešto slično! 
 ●   Zamislite da ste na ljetovanju upoznali Childea Harolda ili samog Byrona. Što mislite, kako bi izgledalo druženje s njima? Opišite! 
 ●   Ulogu Byrona u biografskoj mini-seriji iz 2003. godine odigrao je Jonny Lee Miller, glumac koji se proslavio ulogom Sherlocka Holmesa u seriji  Elementary.  Što mislite, ima li između Sherlocka Holmesa i Byrona nekih dodirnih točaka? Koje su to? Bi li Byron bio dobar detektiv? Zašto? Zamislite kako bi on rješavao svoje slučajeve! 
 Poticaji za daljnji rad 
 1.   Byron je svojim djelom povratno utjecao na stvaranje brojnih hrvatskih književnika;  Dimitrija Demeter  u Danici 1838. godine  Gundulića  uspoređuje s Byronom i kaže »da se celi izobraženi svet divi slobodi i jakosti Byronovog duha, koi okrutničtvo od literarnih diktatorah skarši i krila svoje muze od svakog veza izbavi, da se do sunca podigne«. Brojni su i prijevodi njegovih djela, pa tako  Petar Preradović  u  Viencu  1869. donosi svoj prijevod  »Pozdrav domovini« , odlomak iz  Childea Harolda  ( Vienac , 1/1869, 4, 73-74), a na Byrona se pozivaju mnogi, pa čak i  Miroslav Krleža , koji ga naziva učiteljem za pjesništvo. 
 2.   Prevoditelj Byronovog Childa Harloda Luko Paljetak autor je posebnog predgovora Byronu s naslovom  Byronov život, djelo i vrijeme . Članak sadrži opširnije informacije o Byronovom utjecaju u svjetskoj književnosti i kulturi, kao i u hrvatskoj, zatim  Kronološki pregled najvažnijih datuma iz Byronova života , te Paljetkovu bilješku o prijevodu. 
 3.   Byron je napisao i autobiografiju, koju je predao svome nakladniku malo prije smrti, no nitko je nije uspio pročitati, jer su je nakladnik i Byronov prijatelj Thomas Moore spalili čim su doznali da je Byron mrtav. Pokušajte zamisliti što je moglo stajati u tome zapisu. 
 4.   Godine 1899.  A. G. Matoš  u sarajevskoj  Nadi  (5/1899, 1, 10-11) u putopisu »Cologny, decembra 1898.«, u tekstu koji je kasnije uvršten u zbirku  Ogledi  (1905.) na svoj jedinstveni način piše o Byronovu boravku u vili Diodati u Colognyju. Pročitajte taj Matošev članak. 
 5.   Pogledajte ili poslušajte najavu za film Kena Russella  Gothic , koji daje jednu vrlo stiliziranu interpretaciju slavnog »ljeta na Ženevskom jezeru«. Objasnite zašto je redatelj otišao tako daleko u smjeru žanra horora. Više informacija o ljetu na Ženevskom jezeru potražite u bilješki o autoru. 
 https://www.youtube.com/watch?v=haS7s4MI0mI 
 6.   Iscrpan dokumentarac o Byronu dostupan je na ovoj poveznici (na engleskome): 
 https://www.youtube.com/watch?v=UYIM424YnWM 
 7.   Godine 2017. zagrebačko kazalište Komedija postavilo mjuzikl  Byron , nadahnut njegovim životom. Predstava je na redovitom repertoaru, a više informacija doznajte na stranicama kazališta. Dostupni su i video isječci iz predstave. 
 http://www.komedija.hr/www/repertoar/byron/ 
 8.   Izvorni tekst  Childea Harrolda  dostupan je na ovoj poveznici: 
 https://en.wikisource.org/wiki/Childe_Harold%27s_Pilgrimage_(Byron) 
 Odaberi neke ulomke i usporedi ih s prijevodom. 
 9.   Engleski izvornik na ovoj je poveznici dostupan i kao zvučna knjiga: 
 https://librivox.org/childe-harolds-pilgrimage-by-george-gordon-lord-byron/ 
 Rječnik 
 B 
 
 bena 
 – glupan, budala 
 
 
 bjega 
 – bježi 
 
 
 bludi 
 – luta 
 
 
 boljka 
 – bolest, bol, rana 
 
 C 
 
 cio 
 – sav, čitav, cijeli, svekolik 
 
 Ć 
 
 ćuh 
 – dašak 
 
 
 ćute 
 – osjećaju 
 
 D 
 
 dâva 
 – daje 
 
 
 djenuti 
 – staviti 
 
 
 dneva 
 – dana 
 
 
 drijemlje 
 – drijema 
 
 G 
 
 glédi 
 – gleda 
 
 
 gluma 
 – predstava, igra 
 
 
 gnati 
 – goniti 
 
 
 gnjila 
 – glina 
 
 
 golje 
 – goleti 
 
 H 
 
 haje 
 – mari, brine se 
 
 
 hiniti 
 – pretvarati se 
 
 
 hiti 
 – žuri, hita 
 
 
 hoditi 
 – ići 
 
 
 hruska 
 – pucketa, zvecka pod zubima 
 
 
 htije 
 – hoće, želi 
 
 
 hud 
 – zao 
 
 
 hvastav 
 – hvalisav 
 
 
 hvoja 
 – grana 
 
 I 
 
 ište 
 – traži 
 
 
 izbrati 
 – izabrati 
 
 J 
 
 junoša 
 – mladić, mladi vitez 
 
 K 
 
 kostrijet 
 – tkanina od grube, najčešće konjske dlake 
 
 
 krakun 
 – zasun 
 
 L 
 
 laska 
 – laskanje 
 
 
 lasno 
 – lako 
 
 
 latiti se 
 – prihvatiti se nečega 
 
 
 lijega 
 – liježe 
 
 
 luč 
 – svjetlost 
 
 M 
 
 mâr 
 – briga, nastojanje, zalaganje 
 
 
 mîlje 
 – sr. r., ono što nam je milo, drago 
 
 
 minstrel 
 – pjesnik 
 
 
 moriti 
 – ubijati 
 
 
 mrije 
 – mre 
 
 N 
 
 narav 
 – priroda 
 
 
 naže 
 – 3. l. aorista gl. nagnuti se 
 
 
 nostromo 
 – božman 
 
 Nj 
 
 njinog 
 – njihovog 
 
 O 
 
 oćut 
 – osjet 
 
 
 odzada 
 – otraga 
 
 
 ože 
 – 3. l. aor. gl. ožeći 
 
 P 
 
 pâs 
 – pojas, 
 
 
 peljar 
 – pilot za brodove 
 
 
 pjan 
 – pijan 
 
 
 plije 
 – pliva 
 
 
 pline 
 – gubi se, nestaje, luta, rasplinjava se 
 
 
 poje 
 – pjeva 
 
 
 prova 
 – pramac 
 
 
 prtiti 
 – vući, nositi 
 
 
 pup 
 – pupoljak 
 
 R 
 
 rad 
 – voljan, spreman 
 
 
 râvan 
 – ravnica 
 
 
 rine 
 – gurne 
 
 
 romar 
 – lutalac, hodočasnik 
 
 
 rug 
 – poruga, ruglo, sramota 
 
 S 
 
 sàruk 
 – smotak oko glave, dugo tkanje koje se nosi oko glave, neka vrsta turbana 
 
 
 scvali 
 – ocvali 
 
 
 skoliti 
 – okružiti, privoljeti, navesti na nešto, svladati 
 
 
 skrušiti se 
 – smilovati se 
 
 
 slit 
 – sliven 
 
 
 smûče 
 – vuče po tlu 
 
 
 snast 
 – sva jedra na brodu 
 
 
 snije 
 – sanja, sniva 
 
 
 sniti 
 – sanjati 
 
 
 soriti se 
 – srušiti se 
 
 
 spati 
 – spavati 
 
 
 spravan 
 – spreman 
 
 
 sravniti 
 – ovdje u značenju: usporediti 
 
 
 stâče 
 – slijeva se 
 
 
 stiso 
 – stisnuo 
 
 
 stratiti 
 – uništiti 
 
 
 struka 
 – ogrtač ili pojas od gruba konca ili pređe 
 
 
 svak 
 – svatko 
 
 
 svekolik 
 – sav, čitav, cio 
 
 
 svikla 
 – navikla 
 
 Š 
 
 šilok 
 – jugo, južni vjetar 
 
 
 šilje 
 – šalje 
 
 
 širna 
 – široka 
 
 
 štije 
 – čita 
 
 T 
 
 tažiti 
 – tješiti 
 
 
 tre 
 – tari, trlja, muči 
 
 
 tmuša 
 – tama, tmina 
 
 U 
 
 usud 
 – sudbina, sudba, kob, fatum 
 
 V 
 
 vrelo 
 – izvor, vrutak 
 
 Z 
 
 zâda 
 – otraga, straga, pozadi 
 
 
 zâr 
 – koprena kojom muslimanke kriju lice 
 
 
 zbirati 
 – skupljati, kupiti 
 
 
 zdade 
 – 3. l. aor. gl. sagraditi 
 
 
 zdati 
 – sagraditi 
 
 
 zdan 
 – sagrađen 
 
 
 zdraviš 
 – ozdravljuješ, liječiš 
 
 
 zgorjeti 
 – izgorjeti 
 
 
 zgubiti 
 – izgubiti 
 
 
 zlene 
 – zle 
 
 
 zori 
 – niče, zene, nastaje 
 
 
 zrije 
 – zre, gleda 
 
 Ž 
 
 žara 
 – urna, ćup 
 
 
 žiće 
 – život, življenje 
 
   
   
 Svijet je jedna vrsta knjige iz koje smo, ako smo vidjeli samo svoju zemlju, pročitali samo prvu stranicu. Ja sam ih prolistao prilično velik broj i našao da su sve jednako loše. 
 To istraživanje nije ostalo neplodnim. Mrzio sam svoju domovinu. Sve neuljudnosti različitih naroda među kojima sam boravio, izmirile su me s njom. Da nisam iz svojih putovanja izvukao nikakvu drugu korist osim te, ne bih žalio ni troška ni truda. 
   
 KOZMOPOLIT [1] 
   
 ___________________ 
 
 
     [1]    Kozmopolit  — naziv istoimenog djela kojem je autor Joseph Cherad, grof de Montbron (1761-1852); djelo je nastalo u Parizu 1798, Byron odlomak citira u
izvorniku.
 
 
 Predgovor 
 (Prvom i drugom pjevanju) 
 Sljedeća pjesma najvećim je dijelom napisana u krajevima koje pokušava opisati. Započeta je u Albaniji, a dijelovi koji se odnose na Španjolsku i Portugal spjevani su prema autorovim zapažanjima u tim zemljama. Toliko treba reći glede točnosti opisa. Prizori koje pokušava ocrtati iz Španjolske su, Portugala, Epira, Akernanije i Grčke. Tu se, za sada, pjesma zaustavila; o tome kako bude prihvaćena ovisi hoće li se autor usuditi svoje čitatelje povesti do glavnoga grada Istoka, kroz Joniju i Frigiju: ova dva pjevanja čisti su pokušaj. 
 Uvedeno je izmišljeno lice kako bi se djelu dala stanovita povezanost; ona, uza sve to, ne teži tome da bude dosljedno provedena. Neki moji prijatelji, do čijeg mišljenja visoko držim, primijetili su da bi ovaj izmišljeni lik, »Childe Harold«, mogao izazvati sumnju kako se pod njim krije neka stvarna osoba; neka mi se dopusti da to, jednom i za svagda, opovrgnem — Harold je čedo mašte, stvoreno u već spomenutu svrhu. U nekim vrlo beznačajnim pojedinostima, u onim potpuno lokalnim, moglo bi se naći osnove za takvu primjedbu, ali u glavnim točkama, nadam se, nema baš nikakve. 
 Gotovo je nepotrebno spomenuti da je naziv  Childe,  kao u  Childe Waters, Childe Childers  itd., upotrijebljen zato što je suglasniji sa starom strukturom versifikacije koju sam usvojio. »Laku noć«, na početku prvog pjevanja, nadahnula je pjesma »Laku noć Lorda Maxwella«, [2]  objavljena u  Pograničnoj poeziji [3]  koju je objavio gosp. Scott. 
 U prvom dijelu, koji se bavi Pirinejskim poluotokom, mogla bi se naći kakva neznatna podudarnost s različitim objavljenim pjesmama sa španjolskim motivima, [4]  ali to može biti samo slučajno; jer, s izuzetkom nekoliko završnih strofa, cjelina ove pjesme napisana je na Levantu. 
 Spenserova strofa, [5]  prema mišljenju jednog od naših najuspješnijih pjesnika, dopušta svaku raznolikost. Dr Beattie [6]  primjećuje sljedeće:  Nedavno sam započeo jednu pjesmu u Spenserovu stilu i strofi, u kojoj namjeravam dati potpun mah svojoj sklonosti, biti šaljiv i patetičan, deskriptivan i sentimentalan, nježan i satiričan, prema raspoloženju; jer, ako ne griješim, metar koji sam prihvatio, dopušta jednako sve ove vrste kompozicije.  — Ohrabren u svom mišljenju takvim autoritetom, i primjerom nekih od najvećih talijanskih pjesnika, neću se opravdavati zbog pokušaja sličnih varijacija u sljedećem sastavu; zadovoljan što će, ako ne uspiju, neuspjeh počivati prije u mojoj izvedbi nego u osnovi, utvrđenoj djelom Ariosta, Thomsona [7]  i Beattiea. 
 London, veljače 1812. 
 Dodatak predgovoru 
 Čekao sam sve dok gotovo svi naši časopisi nisu istresli svoju uobičajenu porciju kritike. Ispravnosti većega dijela njihovih kritika nemam što prigovoriti; ne bi mi priličilo prigovarati njihovim vrlo blagim pokudama koje bi, vjerojatno, da su bile manje ljubazne, bile iskrenije. Zahvaljujući stoga svima i svakome od njih na njihovoj širokogrudnosti, usuđujem se primijetiti samo jedno. Između mnogih prigovora opravdano upućenih ništavnom značaju »lutalice Childea« (za koga ja, unatoč mnogim sumnjama, i dalje tvrdim da je izmišljeno lice), bilo je ustvrđeno da je on, osim svoje anakroničnosti, i vrlo  neviteški , jer su vremena Vitezova bila vremena Ljubavi, Časti i tako dalje. Međutim, činjenica je da su dobra stara vremena, kada je  l'amour du bon vieux temps, l'amour antique [8]  cvala, bila najrazuzdanija od svih mogućih stoljeća. Koji u to imalo sumnjaju mogu konzultirati Sainte-Palayea, [9]   passim , [10]  a posebno sv. II, str. 69. Viteški zavjeti nisu se držali bolje od bilo kojih drugih zavjeta; i pjesme trubadura nisu bile pristojnije, a zacijelo su bile manje profinjene nego Ovidijeve. U  Cours d'amour, parlemens d'amour, ou de courtesie et de gentilesse [11]   ima mnogo više ljubavi nego udvornosti i plemenitosti. Vidi o tome Rolanda [12]  kao i Sainte-Palayea. Što god se drugo moglo primijetiti najneljubaznijoj ličnosti Childea Harolda, on je do sada, po svim svojim osobinama bio savršen vitez —  Ne sluga, nego vitez hramovnik.  Uzgred rečeno, bojim se da ni Sir Tristan ni Sir Lancelot [13]  nisu bili bolji nego su morali biti, premda su bili vrlo poetične ličnosti i pravi vitezovi  sans peur, [14]   premda ne  i sans reproche. [15]   Ako povijest utemeljenja Reda podvezice [16]  nije izmišljotina, vitezovi toga reda nosili su kroz nekoliko stoljeća znamen jedne grofice od Salisburyja, koja nije ostala u osobitoj uspomeni. Toliko o viteštvu. Burke [17]  nije morao žaliti što su ta vremena prošla; uostalom Marie-Antoinette [18]  bila je jednako toliko kreposna kao i većina onih u čiju su se čast lomila koplja i obarali vitezovi. 
 Još od prije Bayardovih, [19]  pa sve do Sir Joseph Banksovih [20]  dana (najkreposnijih i najslavljenijih od svih starih i novih vremena), malo iznimki može se naći za ovu tvrdnju; i bojim se da bi nas malo istraživanje podučilo da ne žalimo za onim nakaznim lakrdijama srednjega vijeka. 
 Sada ostavljam  Childea Harolda  da proživi svoj vijek onakav kakav jest; bilo bi puno ugodnije, a nesumnjivo i mnogo lakše naslikati kakav ugodniji značaj. Bilo bi lako prikriti njegove mane, navesti ga da više radi a manje iskazuje, ali on nije nikada bio zamišljen da bude uzor, osim da pokaže kako rana izopačenost misli i morala vodi prezasićenosti u prošlim užicima i razočaranju u novim, i kako su čak i ljepote prirode i draži putovanja (izuzevši ambiciju, najsnažniju od svih uzbuđenja) za dušu tako ustrojenu izgubljene, ili prilično krivo usmjerene. Da sam nastavio s ovim spjevom, taj bi se značaj produbljivao što bi se više približavao kraju; jer obris koji sam jednom mislio ispuniti baveći se njime, bio je, uz neke izuzetke, nacrt kakva modernog Timona, [21]  i možda poetskog Zeluccoa. [22] 
 London, 1813. 
 Bilješke 
 
 
         [2]   Pjesma  Laku noć lorda Maxwella  govori o borbama u Škotskoj. Sir James
Johnstone porazio je 1593. godine Johna Lorda Maxwella. Njegov sin osvetio se
1608. godine. Ubio je Jamesa Johnstonea i stoga morao pobjeći u Francusku.
   
 
         [3]    Minstrelsy of Scottish Border  ( Pogranična poezija ) — antologija
Škotskih narodnih pjesama što ih je skupio Sir Walter Scott i objavio 1802.
godine.
   
 
         [4]   To su najvjerojatnije pjesme  Vision of Don Roderick  W. Scotta, i  Battle of Talavera  Johna Wilsona Crokera (1780-1857).
   
 
         [5]   Strofa kojom se služio engleski renesansni pjesnik  Edmund Spenser  (1552-1599),
autor spjeva  Faerie Queen  (Vilinska kraljica), sastavljena od 9 stihova
s rimama  ababbcbcc .)
   
 
         [6]   James Beattie (1735-1803) — škotski pjesnik i filozof, autor nekoliko
filozofskih eseja i epa  The Minstrel  (1771), jednog od značajnijih djela
engleskog predromantizma. Ep je pisan u spencerovskoj strofi.
   
 
         [7]    James Thomson  (1700-1748) — engleski pjesnik, jedan od utemeljitelja
engleske sentimentalne poezije, autor djela  The Seasons  (Godišnja doba);
Byron vjerojatno misli na njegovo djelo  The Castle of Indolence  (Dvorac
nehaja) pisano u spencerovskim strofama.
   
 
         [8]   Ljubav iz dobrih starih vremena, ljubav drevna.
   
 
         [9]    Sainte-Palaye — M.  de la Curne de Sainte Palaye, autor djela  Memoires sur l'Ancieme chevalerie  (Zapisi o drevnom viteštvu), Pariz 1781.
   
 
       [10]    Passim  (lat.) — mjestimice.
   
 
       [11]   Ljubavno udvaranje, ljubavni razgovor ili udvornost i plemenitost.
   
 
       [12]   Rolland — President Rolland d'Erceville, pisac djela  Recherches sur le prerogatives des dames ches les Gaulois, sur les cours d'amours ,
Pariz 1787.
   
 
       [13]    Tristan, Lancelot  — vitezovi Okruglog stola.
   
 
       [14]    Sans peur  — bez straha.
   
 
       [15]    Sans reproche  — bez zamjerke, bez mane.
   
 
       [16]    Red podvezice  — jedan od najstarijih engleskih viteških redova koji je,
prema legendi, osnovao kralj Edward III. negdje između 1346. i 1347. godine.
Tada se, naime, nasred dvora spotaknula i pala na pod grofica od Salisburyja. U
toj delikatnoj prilici, dvorjanima koji su zurili u njene noge i maliciozno se
smješkali, ona je rekla:  Honni soit qui mal y pence  (Sram ga bilo tko
zlo pomisli). Te su riječi postale geslo Reda a podvezica njegov znak.
   
 
       [17]    Edmund Burke  (1729-1797) — engleski političar i publicist, teoretičar
engleskog konzervatizma.
   
 
       [18]    Marie-Antoinette  — francuska kraljica, supruga Louisa XVI, pogubljena na
giljotini 1793.
   
 
       [19]    Bayard  — Pierre du Terrail (1476-1524) — francuski vojskovođa,
legendarni vitez »bez straha i mane«.
   
 
       [20]   Sir Joseph Banks (1743-1820) — engleski istraživač i botaničar. Njegov je
herbarij jedan od najznačajnijih; danas je u Britanskom muzeju u Londonu.
   
 
       [21]    Timon  — glasoviti atenski čovjekomrzac, glavno lice Shakespeareove
tragedije  Timon Atenjanin. 
 
 
       [22]    Zelucco  — naslov romana danas posve zaboravljenog engleskog pisca  Johna Moorea  (1729-1802). Unatoč Byronovoj tvrdnji, jedva da postoji kakva
sličnost između Byronova Childea Harolda i Mooreova Zeluccoa.
   
 
 Prvo pjevanje 
 1. 
      O ti! božanskog roda, iz Helade       Muzo! [3]  što volja pjesnika te sklada!       Jer sramno mnoga lira već te krade,       Neću te s brijega svetog zvati sada:       Ipak ti lutah uz potok što pada;       Da! s uzdahom sred pustih Delfa sjèdih,       Gdje, osim zelenca slabašnog, muk vlada;       Neće trun moj probudit Devet blijedih [4]  Da časte mi tu priču — kojom te uvrijedih. 
 2. 
      U Albionu [5]  bješe mladić jedan       Što se vrlinom nikakvom ne krijepi;       Već bančenju najbučnijem je predan       I vikom sneno uho noći čepi.       Jao! to zbilja besramnik bje lijepi,       Sav ogrezo od grijeha i od vina;       Jer on za malo zemnih stvari hlepi       Osim svog bludnog društva, konkubina  I pjanaca iz društva nižeg ili fina. 
 3. 
      Childe Harold on bje: — ali otkud ime       To i podrijetlo, nije zgodno reći;       Slavni su, dosta kazuje se time,       U davno doba ugled bje im veći:       Al s nekog svoga [6]  zao glas će steći,       Koliko god su nekoć moćni bili;       Ni heraldi [7]  u grobni prah im zréći,       Ni cvjetna proza, ni stih što se sili,  Zbrisali zlòće nisu, nit su zločin skrili. 
 4. 
      Na podnevnom se suncu Harold peko       Uživajuć ko muha svaka druga;       Ne misleć dok dan kratki ne bi kleko       Da studen srh ga može snać i tuga.       Jedva što próđe trèćinu svog kruga,       Osjeti Childe da sitost njega davi;       Stvar gora nego nesreća i kuga:       Odvratnost k rodnom kraju mu se javi,  Pustijem neg je zaklon isposnički pravi. 
 5. 
      Jer dug se hodnik grijeha za njim gubi,       Al kajao se nije za svoj blud,       Čezne za mnogim al tek jednu ljubi, [8]       Ta pripast mu, vaj! neće uz sav trud.       O, sretna! cjelov izbjegnu mu  hud       Što bio bi okaljao joj čast;       Zapusti čar njen, prosti tražeć svud,       I stre njen vrt da drač mu može cvast,  Domaćeg kuta nikad da ne spozna slast. 
 6. 
      Childe Harold, dakle, u srcu bje tužan,       I pobjeći bi òd te družbe  pjane ;       Kaže se, tmurni plač je nekad nužan,       Al zaledi mu Ponos suze slane:       Osamljen nujno snatreć lutat stane,       I otići iz rodnog kraja teži       U vruće zemlje moru s one stráne;       Zatrovan čežnjom, žudi on bol svježi,  Za vidik drugi čak i s mrtvim bi da leži. 
 7. 
       Junoša  póđe iz očinskog dvora; [9]       To ogromna i časna bješe zgrada;       Stara toliko ko da sad past mora,       Al stup joj svaki čvrst još bje i tada.       O, samostane, kojim podlost vlada!       Gdje sujevjerja jednom bješe stan       Paphoskih cura [10]  smijeh i poj sad pada;       Fratrima ko da njihov svanu dan,  Ne lažu li ti kojim taj red svet je znan. 
 8. 
      Ipak bi često sred radosti lude       Bol čudna prošla Haroldu kroz čelo       Ko spomen ljut na neke kavge hude       Il prevarenu strast što vreba  vrelo :       Nitko to ne zna, nit bi mu se htjelo;       Ne bje on prosta, otvorena duša       Što lakše joj je kad bol kaže smjelo,       Nit savjet druga i utjehu sluša,  Unatoč bolu što ga, jači od njeg, kuša. 
 9. 
      Ne voli njega nitko: premda  zbira       Razuzdan svijet u dom sa svake strane,       Dobro on znade laskavce te s pira;       Te bezdušne muktaše vječno pjane.       Ne vole njega čak ni — kurtizane —       Raskoš i sjaj, tô privlači tek ženu,       Gdje tog je tu lak Eros [11]  cvasti stane;       Djeve, ko moljci, nalijeću k plamènu,  I Mamon [12]  vlada tu gdje Seraf [13]  bolno svenu. 
 10. 
      Majku je Harold — nezabòravljenu,       Imao — ne htje oprostit se s tom;       Ljubljenu sestru, ali kada krenu       Na put svoj mučan, ne vidje se s njom:       Ne kaza zbogom drugu bilo kôm.       Ali od gvožđa grud mu bila nije:       Vi, koji znate što je snagom svôm       Ljubiti drâge, znate kako rije  Bol rastanka grud kojoj lijek htješe bit prije. 
 11. 
      Nasljeđe, kuću, dom i zemlje svoje,       I gospe vedre, slast što bje mu svaka,       Čiji plav pogled, pram, dlan snježne boje       Poljuljali bi svetost pustinjaka,       Čim  tažila  se njegova glad jaka;       Pehar na kom od vina bješe kora,       I sve što vodi do užitka laka,       Bez suza pusti on, da prođe mora  I zemlje bezbožne, pa preko èkvatora. [14] 
 12. 
      Napeta bjehu jedra, vjetrić blag       I sretan što iz doma njega vuče;       Iščeznu brzo bijelih hridi trag       I nesta sav u valima što huče:       I grižnja, možda, tad se u nj uvúče       Što ode, ali grudi njemu kriju       Šutljivu miso, usnice se muče       Ne pustit glas, a drugi suze liju,  Nemuževno, dok vjetri bezobzirni viju. 
 13. 
      Ali kad sunce k moru tonut stade,       On primi harfu koju nekad prije       Znao bi trznut, premda pjev ne znáde,       Kad vidje tuđih uši da tu nije:       Oko nje prste svoje tada svije       U sumrak tamni pojuć zbogom svoje,       Dok brod pod snježnim jedrom morem  plije       I obale se brze usput roje,  Svoj zadnji »Laku noć« [15]  s elèmentima  poje . 
 I. 
 Adieu, adieu! [16]  moj rodni žal       U plavom tone dnu;  Uzdiše vjetar, urla val,       I galeb kriči tu.  Za suncem što u more pada       Sad i mi ćemo poć;  Njemu i tebi zbogom sada,       Rodno tlo — Laku noć! 
 II. 
 Sunce će skoro dić se gore       Da jutru život dâ;  I pozdravit ću svod i more,       Al zemlju neću ja.  Pust sada lijepi moj je dom,       Zapušten u taj čas  Korov na zidu raste mom;       Uz dver mi cvili pas. 
 III. 
 »Priđi mi, priđi, pažu mali, [17]       Zbog čega plačeš ti?  Zar bojiš se što huče vali       Il stog što vjetar vri?  Obriši svoje suzno oko;       Brz je i jak naš brod;  I ne bi nâjbrži naš soko       Stići mu mogo hod.« 
 IV. 
 »Nek vjetar zviždi, val nek bije,       Ne plaši taj me šum;  Ipak, Sir, nek vam čudno nije       Što tužan moj je um;  Jer oca svog napùstih ja,       I majku osim tog,  Jedini drug su ta mi dva,       I ti — i gore Bog. 
 V. 
 Blagoslov otac meni dade       Ne kazujuć bol svoj;  Majka još gore trpi jade       Dok ne vratim se k njoj.« —  »O dosta, dosta, drago dijete!       Suze ti teku već;  Da sam ja duše lako svéte,       Plako bih, moram reć. [18] 
 VI. 
 Priđi mi, priđi, vjerni slugo, [19]       Zašto si tako blijed?  Plaši te Francuz, il što drugo?       Divljega vjetra led?« —  »Misliš da strah me u tom trenu,       Sir, nisam tako mlak;  Miso na ostavljenu ženu       Licu blijed daje znak. 
 VII. 
 Žena i djeca uz dom tvoj       Kraj jezera mi stoje,  Što će im reć, bol krijuć svoj,       Kad oca zovne kòje?« —  »O dosta, dosta, slugo moja,       Ne korim ja tvoj jad;  Ja, što sam nešto lakšeg soja,       Smijuć se bježim sad.« 
 VIII. 
 Tko vjerovati suzi žene       Il ljubavnice smije?  Nov [20]  osuši joj smjesta zjene       A suzna bje čas prije.  Za radost ne marim posvèma       Ni propast blisku tako;  Žalim što odlazim a nema       Ničeg za čim bih plako. 
 IX. 
 I sad na svijetu ja sam sâm       Sred pučine nâjveće:  Za kim da jecam kada znam       Da za mnom nitko neće?  Možda će pas moj lajat samo,       Stranac će jest mu dat;  Al kad se opet vratim tamo       Na me će režat stat. [21] 
 X. 
 S tobom, moj brode, daj da plovim,       Nek nosi val me taj  K zemljama bilo kojim novim,       Samo ne u moj kraj.  Zdravo, o zdravo, morske milje!       A kad vas budem proć,  Zdravo, vi pustinje, vi spilje!       Rodno tlo — Laku noć! 
 14. 
      Brod dalje, dalje leti, kopna nesta,       Kroz nèsan Biskaj urla vjetar jak.       Četvrti próđe dan, a petog mjesta       Niknuše nova, vedriji bje  svak ;       Pokaza se planine Sintre [22]  znak       I Tag što hitar u more se toči       Da zlatni obol svoj mu dade lak,       Luzitanski tad  peljar  na brod skoči  Vodeć ga uz obale gdje još kosac kroči. 
 15. 
      O Kriste! ničeg ljepšeg vidjet nije       Od tog što Nebo ovoj zemlji dade!       Kakav plod sočan na stablima zrije!       Kakav se pogled s brijega svakog krade!       Al čovjek sve to rukom rušit stade:       I Svemoćni kad bičem mahne ljut       Na te što protiv naloga mu rade,       Na galske horde [23]  trostruki će prut  Svalit i nestat će sa zemlje dušman krut. 
 16. 
      Lisabon kako prekrasno se bijeli!       Lebdi mu lik na otmjenoj toj vodi       Gdje zlatni pijesak pjesnik prosut želi,       Ka kojem lađa tisuću sad brodi       Silnih, u savez Albion jer  hodi ,       U pomoć Luzitàncima [24]  da pôđe:       Puku kôm se s neznanjem ponos srodi       Pa mrzeć liže dlan što s mačem dóđe  Da spasi ih od bijesa krutog galskog vođe. [25] 
 17. 
      Ali tko god u ovaj ûđe grad       Što iz daleka sja božànski tako,       Turoban lutat po njemu će tad,       Mnoge će ružne stvari vidjet lako;       Dvorac i ćumez kriju smeće svako:       Prljavština taj nečisti svijet davi,       Nitko, siromah ili bogat jako,       Ne mari da što čisto na se stavi;  Prljavi premda, svi za kuge bjehu zdravi. 
 18. 
      Robovi jadni! rođeni s tim sjajem —       Što, Prirodo, sjaj trošiš na taj svijet?       Gle Sintru kako sa svojim je rajem       Sjela u brda i dolina splet.       Koji će kist il pero kazat smjet       Slast oka koje  bludi  kroz taj kraj       Ljepši neg smrtni um to može htjet       I pjesnik što je òpjevo čar taj  Da otkrio bi svijetu Elizijski [26]  gaj? 
 19. 
      Litice strašne, samostan gdje strči,       Plutnjaka drevnih stabla na strmini       I mahovina koju žega grči,       Ponor gdje grmlje jeca u dubini,       Plavet na nježnoj smirenoj pučini,       Naranče što u lišću zlatne zriju,       Vode što s visa ruše se k dolini,       Brijeg loze pun, dol gdje se vrbe viju,  U jednoj moćnoj slici istim žarom siju. 
 20. 
      Polako kreni stazom što se vere,       Zastajkuj često, prizorom se gòsti,       S viših se stijena nova ljupkost stere,       Stani kod »Gospe od bola«; [27]  tu prosti       Pokazat će ti fratri svete kosti       I razne priče stranac čut će lako:       Tu bezbožne kažnjavahu zbog zlosti,       Honorij [28]  tu u spilji bje da tako  Stekne Nebesa praveć sam od zemlje Pako. 
 21. 
      I tu i tamo, dok se staza vere,       Vidjet ćeš mnogi križ kraj puta grubi;       Ali to nisu znaci smjerne vjere —       Spomen su da tu netko nekog ubi:       Jer gdje god žrtva vrišteć život  zgubi       I proli krv od noža kakva skota,       Drven križ neka ruka digla tu bi;       Šuma i dol su puni tih sramóta  Po zemlji toj gdje zakon nije štit živòta. 
 22. 
      Na padinama i u dolu stoje       Dvorci, za odmor kraljevima prije;       Cvjetovi divlji uz njih sad se roje;       Minuli sjaj još u njima se krije.       Prinčeva zamka toranj još se vije:       Tu i ti, Vathek, [29]  Engleske ti sine,       Stvori raj sebi, jer ti znano nije       Da kada Moći obijesne tren mine  Mir krotki bludne mamce poželi da skine. 
 23. 
      Tu živio si, sreću snio samo       Pod visovima što su nad njim sviti:       Sad, kao da je proklet, stoji tamo       Ovaj tvoj lijepi dom pust kao ì ti!       Od silnog drača ne možeš prić niti       Do pustih soba, vrata koja zjape;       Svim koji misle pouka će biti       Kako zemàljska dobra brzo hlape;  I mrve se kad Vrijeme zgrabi ih u šape. 
 24. 
      Gle sobu gdje se sastaše glavári! [30]       O, britanskome oku mrski dome!       Zapisnik — kapa ludina [31]  u stvári,       Krasi te! sitni zlotvor tu u svome       Pergamentskome plaštu sjedi, k tome       Povelju drži s pečatom sa strane,       S potpisa raznih mnogo, mašuć njome,       I prezimena gospode sve znane,  Gdje upire prst Luda pa tad u smijeh plane. 
 25. 
      Pogodba je patuljast demon, pisan       Da viteze u Marialvi [32]  smuti,       Razbor (ako ga bješe) tu je zbrisan,       Nacije radost zahvati mrak ljuti.       Pobjedno perje Ludost na tle sputi,       Diplomat steče što nije rat grubi:       Ovakav vođa zalud lovor sluti!       Joj pobjedniku, svladani ne gubi  Jer s tlom luzitanskim se spriječen trijumf sljubi! 
 26. 
      Otkad se onaj ratni sinod zbio,       Ime ti, Sintra, Britaniju jadi, [33]       Kad bi se sramit znali zbog njeg, bio       Sram oblio bi sve one na vladi.       Što o tom reći naraštaj će mladi!       Zar neće rod nam smijat se, i drugi,       Kad vide borce izdane tog radi,       Pobjednici tu sad su sluga slugi,  Tu gdje će  Rug  još dugo upirat prst dugi! 
 27. 
      Mišljaše tako Childe dok kroz planine       Usamljeničkim svojim hodom bludi:       Vidik bje lijep, al misao mu sine       Da ode, poput laste za tim žudi:       Premda je tu naučio da sudi,       Utonu u razmišljanja on tada;       Um razboriti poče da mu kudi       Svu rânu mladost kojom hir tek vlada;  Dok gleda zbilju, oči tamne mu od jada. 
 28. 
      Na konja! konja! dosta je već, dosta       Tog mirnog mjesta, premda duh mu blâži:       Odbaciv sjetu, opet oran posta,       Al kurva ga ni čaša sad ne drâži.       Naprijed hita besciljno da traži       Počinka, sit tog lutanja i stanja;       Prizora mnogo mora srest dok staži       U sebi žarku žeđ za putovanja,  Il grud će smirit ili iskustvom steć znanja. 
 29. 
      Ipak to Mafra [34]  odgodi za tren,       Kraljice jadne [35]  luzitanske stan;       Tu skupa bjehu crkva i dvor njen,       Misa i gozba skupa svaki dan;       Plemstvo i fratri — sitan svijet i stran!       Al Babilonske bludnice [36]  tu zato       Dvor, gdje se bljeskom razmeće, bje  zdan ,       Da svijet svu krv zaboravi i nà to  Poljubi Sjaj što zločin odijeva u zlato. 
 30. 
      Niz polja puna voća, preko gora       (Oh, slobodan puk kad bi znale rodit!),       Gdje radošću se oko punit mora,       Harold kroz mnoga mjesta poče hodit.       Nek lijeni misle da je ludo vodit       Tu trku, naslon svoj napustit čak,       Taj mučni put, te milje sve prebrodit,       Oh! tu planinski ugodni je zrak  I čar što ga upoznat neće Život Lak. 
 31. 
      Pustija brda pomalo se jave       I manje bujne udoline tada;       Na obzorju se duge ravni plave!       U beskraj, sve dok pogled oka pada,       Španjolska leži gdje pastiri stada       Pasu i kupac zna ta runa meka —       Al pastir janjce mora branit sada:       Jer i tu evo dušmanina prijeka,  I svak sve mora branit, il ga Ropstvo čeka. 
 32. 
      S Luzitanijom sestra gdje se sreće,       Zar protivna dva carstva međa dijeli?       Tu, kraljica gdje kivna k drugoj kreće,       Zar moćni tok svoj Tajo stavit želi?       Zar mrkih Sierra splet se diže cijeli?       Ili zid kakav u Kini se vije? —       Ni visok zid, ni rijeka što se bijeli,       Ni strašna hrid, ni splet planinski nije  Ko ta hrid Španjolsku što dijeli òd Galije. 
 33. 
      Međù njima tek srebrn potok teče       I jedva ima neko ime svoje,       Suprotne premda kraljevine siječe.       Nagnuti na štap tu pastiri stoje       I valove što mreškaju se broje,       Što dijele ljuta protivnika dva;       Seljáka nema tu, gord plemić to je:       Španjolac dobro razlikovat zna  Sebe i Luzitance, roblje nà dnu dna. 
 34. 
      Granica prije neg se prođe tâ,       Tu Guadiana [37]  valja tmaste vale       Bučna, široka, snažna, tamna sva,       Takvu je od davnina pjesme hvale.       Viteza nekad tu su čete stale       I maurske u punom sjaju svome:       Stale su tu u trku, tu su pale;       Kršćanske kreste i turbani k tome  Na krvavoj toj vodi gdje se vojske lome. 
 35. 
      Španjolska lijepa, pustolovna, gorda!       Gdje je stijeg što ga Pelagije [38]  vije       Kad Cavin [39]  otac-izdajnik, i horda       Tu dóđe gotsku krv da tlo im pije?       Gdje krvava je zastava od prije       Sinova tvojih, pobjednička tada,       Kad izgnaše pljačkaše, gdje se krije?       Križ crven bljesnu, polumjesec pada [40]  Dok Afrikom krik žéna maurskih svud vlada. 
 36. 
      U pjesmi slavna djela zar ne zvone?       Ah! takva, vaj! junaka sudba prati!       Kad granit puca i kad spomen tone       Tužni pjev pučki trajnost će mu dati.       Ponose! pogleda s neba dolje svrati,       Gle kako Moćni usred pjesme stoje!       Zar Stih će, Stup, il Plam te čuvat znati?       Il štovat moraš prost glas što te poje,  Kad  Laska  s kojom spiš i Povijest zlo ti kroje? 
 37. 
      Na noge, djeco Španjolske! Svi!  Spravno !       Vitezi, drevna božica [41]  vas kliče       Al žedno koplje ne nosi, ko dávno,       Nit bojnim perom u nebu sad miče:       Sada u dimu žarkih munja riče       I gromko zbori kroz stroj koji bije: [42]       »Preni se! ustaj!« — svakim pucnjem viče.       Reci, zar glas joj jak ko nekad nije  Kad se Andaluzijom poj njen čuo prije. 
 38. 
      Hej! ne čuješ li kopita tih bat       I bitke jek na proplanku što vlada?       Zar ne vidiš kog sablja poče klat,       Ne spasavaš li brata koji strada       Od tirana i slugu mu? Plam pada,       Smrtni plam s neba: — ruši se na stijenje       I kazuje da tìsući smrt zada;       Na sumpornom  šilòku  smrt se penje,  Krvav Boj drobi nogom sve, i narod stenje. 
 39. 
      Gle! kako navrh planine Div stoji       Na suncu mu se krvav sjaji pramen       I smrtni snop iz ruku mu se roji,       Gdje pogled baci spali sve, tlo, kamen;       Nemiran tutnji, čas tih a čas plamen       Rigajuć opet — uz željeznu nogu       Razaranje mu čuči, toga znamen;       Tri naroda su jutros tu da mogu  Najslađu stvar mu prolit pred oltar, krv mnogu. 
 40. 
      To sjajno okom vidjeti je, Bože!       (Za onog kome drug ni brat tu nije)       Tê navezène rupce što se glože,       Oružje razno što u zraku sije!       Te ratne pse što žele da što prije       Jurnu na plijen i keseć zube laju!       Svi trče, malo njih cilj čekat smije;       Nagradu prvu Grobu uvijek daju,  A Smrt im ni za šalu ne zna broj na kraju. 
 41. 
      Tri vojske žrtvu tu su dati spravne;       Molitva na tri jezika se zbori;       U zraku lebde zastave tri slavne;       »Pobjeda«, »France«, »Spain«, »Albion« se ori!       Saveznik, dušman, žrtva, da se bori       Za sve, a uvijek zaludan boj bude,       Tu je — ko da ih doma smrt ne  mori       Biti plijen vrani Talavere [43]  žúde,  I gnoj tom polju gdje se, da ga steknu, trude. 
 42. 
      Tu gnjit će — lude Ambicije slavne!       Jest, Slava kiti tlo što prah im krije!       Sofizam [44]  prazni! sprave to su davne,       Slomljeni alat, što ih tiran sije       Bez broja, put kad svoj popločat  htije       Srcima ljudskim — zašto? — za san prosti.       Obujmit zar će to zbog čeg se bije?       Il nazvat svojim ped tla gdje se gòsti,  Osim tog gdje na kraju past će, kost do kosti? 
 43. 
      Oh, Albuera! [45]  slavno polje jada!       Dok niza te na konju Putnik  hiti ,       Tko bi naslutit mogo da tu tada       Protivnici će zajedno krv liti!       Mir mrtvim! Kad bi nagrađeni biti       Svi mogli suzom slave trajna glasa!       Dok drugi dođu gdje su pali i ti,       Tvoje će ime izgovarat masa  I sjat će ti u pjesmi slaboj, kratka časa. 
 44. 
      O ratnicima dosta! Nek životom       Igraju se i daju ga za slavu:       Slavu što neće ih oživjet pòtom,       Premda. za jednog mnogo njih dâ glavu.       Tužno je nijekat namjeru im zdravu,       Tih plaćenika za dom što se bore       I mru, a živi bili bi za pravu       Bruku; u svađi stradali il, gore,  Kao pljačkaši divlji što u mraku mòre. 
 45. 
      Brzo se Harold na svoj pust put spremi       K Sevilli gordoj koja još ne pade:       Još slobodna — plijen kojem pljačkaš stremi!       Brzo se, brzo, k njoj Osvajač kráde       Da nogom sažga njene lijepe zgrade.       Tren neizbježan! Zalud kob je  gnati       Tamo gdje Očaj koti svoje mlade,       Inače još bi Tir [46]  i Troja stâti  Mogli, i cvast Vrlina svud, a zločin  spati . 
 46. 
      Svak nesvjestan sudbine što im prijeti       Tu pjeva, slavi, banči kao lud;       U zabavama čudnim vrijeme leti,       Zbog rana zemlje nc plače tu grud;       Ne ječi Bojni zov već Ljubav svud       S rebekom [47]  zvoni; Ludost vjernim vlada;       Mladook tu u ponoć šeta Blud;       Okružen tihim zlima Glavnog grada  Najgori Porok steže taj zid koji pada. 
 47. 
      Ne radi tako seljak — on i žena       Ne skidaju svoj pogled teški, gléde       Ne gori li im vinograd tog trena       Opustošen sav od rata i bijede.       Kastanjete, kad granu prve blijede       Zvijezde, fandango [48]  ne svira sad spretni:       Ah, monarsi! da tû vam radost htjede       Tko otkrit, ne bi bili tako sjetni;  Bubanj bi zaspo tad i ljudi bili sretni! 
 48. 
      Kakvu sad pjesmu strasni mazgar poje?       Romancu, ljubav, molbu zar je čut,       Ko nekad kad bi putovanje svoje       Kratio zvekćuć zvoncima uz put?       Ne! sad on »Viva el rey!« [49]  pjeva, krut       Zastajuć tek Godoya [50]  da bi kleo,       Rogonju Karla i dan onaj ljut       Kada taj mladić Kraljicu je sreo,  Kad s krvavim Izdajstvom taj se preljub spleo. 
 49. 
      Ravnica, gdje dalèko kao kruna       Hrid je i kula maurska se bijeli,       Od kopita je konjskih râna puna;       I trava vatrom spržena tu veli       Da dušman svu Andàluziju preli:       Tu bješe logor, vojska, plam je sjao,       Na zmajsko gnijezdo išo seljak smjeli;       Još gordo bi ga on pokazat znao;  I vrh što često bješe uzet, pa bi pao. 
 50. 
      I koga god tu putem sretneš, toga       Kokarda [51]  krasi crvena na glavi,       Znak, kòga izbjeć a pozdravit kòga.       Jao tom što se bez nje vani javi       I ná se taj znak vjernosti ne stavi:       Oštar je nož i iznenada bije;       Ljuto bi Gal se pokajo u stravi       Da nož pod plaštem skriven preslab nije  Za sablju i za dim iz topa što se vije. 
 51. 
      Na svakoj kosi visoke Morene [52]       Baterija po jedna stoji ljuta;       I kud god smrtno oko pogled skrene,       Brdski top, dio razrušena puta,       Oštrice kolja, rov gdje voda pluta,       Smještene čete, straža koja bdije,       Skladište što ga skriva stijena kruta,       Slamnata streha koja konje krije,  Tanadi hrpa, fitilj koji svud se sije. 
 52. 
      Slute što ima bit: — al taj što zna       Despote srušit i u prah ih dat,       Zastade za tren prije neg znak dâ;       Udostoja se za trenutak stat:       Čete mu tuda put će probit znat;       Zapad Bič svjetski [53]  mora priznat sad.       Španjolska! tužan to će biti sat,       Lešinar galski [54]  kad zasiti glad,  Dok gledaš kako djeca hrle ti u Had. 
 53. 
      Zašto da mru? ti mladi, gordi, smjeli,       Da veće carstvo Vođi silnom grade?       Zar korak grob od predaje ne dijeli?       Španjolske pad i nož što mahat stade?       Zar Sila koju štuje on zna jade       Otklonit im, zar molbu čuje bar?       Zar zaludne su sve te prsi mlade?       I savjet mudar, rodoljubni Žar,  Čelično srce, Hrabrost, Veterana mar? 
 54. 
      Zar Španjolska zbog toga, budna, svuda       Na vrbe nijemu gitaru sad stavi,       I, bespolna, za skriven nož se uda,       Na sav glas pjeva, ratna djela slavi?       Tâ, koja ranu gledaše u stravi       Nekad, od glasa sove smrtno blijeda,       Sad motri gdje se bajuneta plavi,       Sablja sja, gazeć preko mrtvih s reda  Ko Minerva, kud proći i Marsu se ne da. 
 55. 
      Vi, kojima je čudna priča njena, [55]       Da ste u ljepši tren je sreli, prije,       Pod velom crnim još crnijih zjena,       Čuli njen govor što se kućom vije,       Dugu joj vlas pred kojom kist se krije       Vidjeli i njen ljupki ženski stas,       Pod Saragosom tko bi sad od vâs       Vjerovao da Gorgoni [56]  se smije,  Dušmane ruši, vodi strašni Slave kas. 
 56. 
      Dragi joj pada — ne plače, bez riječi;       Vođa ubijen — ona za nj će stati;       Drugovi bježe — ona bijeg im spriječi;       Uzmiče dušman — u stopu ga prati:       Tko će duh dragog ko tâ smirit znati?       Tko će osvetit vođu nakon pada?       Tko utjehu kad náda klone dati?       Tko bijesno goni Gala koji strada  Od ženske ruke, ispod podrovana grada? 
 57. 
      Španjolka ipak Amazonka nije,       Stvorena za sve ljubavne je draži:       Premda se sada s djecom uz bok bije       I s četom svojom strašnom bdi na straži,       To tek je bijes golubice što traži       Kljucnut dlan što joj mužjaku je sjena:       Ljubav i vjernost u nje više važi       Nego u drugih poznatijih žéna;  Sjajniji njen je duh i veća ljupkost njena. 
 58. 
      Pečat što prst ga Ljubavi joj vreli       Utisnu, ukras nježne joj je kože:       Usne, što napnu se kad ljubit želi,       Muškarca hrabre da ih dobit može:       Kako ta divlje gleda! često  ože       Zalud joj lice Phoebus [57]  što je slijedi,       Od toga sjaj još nježniji ga prože!       Tko bljeđe žene sa Sjevera  glédi ?  Kako je jadan Lik im! mlitavi i blijedi! 
 59. [58] 
       Sravnite  zemlje što ih pjesma slavi,       Hareme kraja gdje sad strune ja       Diram, ljepoti kličuć, kojoj prâvi       Cinik priznanje mora sam da dâ;       Hurije [59]  kojim zatvarate sva       Vrata jer dašak ljubavi ih vreba,       Sa Španjolkama tamnim — da se zna,       Proroka vašeg raj tu tražit treba,  I djeve anđeòske, crnooke s Neba. 
 60. 
      Oh, Parnase! [60]  kog promatram ja sada,       Ne zanesènim očima sanjára,       Ne kao prizor što u bajku spada,       Već kako vrh ti rodno nebo para       Usred planínâ gordih divljeg čara!       Što tako pjevam zar bi čudno bilo?       Najskromniji tvoj putnik sad se stara       Privući strunom Sazvučje ti milo,  Premda ti Muza više neće razvit krilo. 
 61. 
      Često te sanjah! tko ti slavno ime       Ne zna, božànski nauk tom znan nije:       A sad te gledam, sa sramom, jer čime       Da počastim te kad glas preslab mi je.       Kad prebrojim štováče ti od prije,       Drhtim i znadem samo savit nogu;       Ne dižem glas, duh jedva uvis smije,       Zurim u kapu oblačnu ti strogu,  Sretan i nijem što gledat napokon te mogu! 
 62. 
      Sretniji ù tom od pjesnika kojim       Sudbina da dalèko žive sudi,       zar nèganut ću stat pred likom tvojim       O kom se malo zna a za njim lúdi?       Apolo [61]  spilju premda tu ne žudi,       I ti, dom muza, grob si njihov sada,       Neki blag duh tim mjestom ipak bludi,       Diše u vjetru, tih u spilji vlada  I staklenim ti hodom u val zvučni pada. 
 63. 
      O tebi potom. — Usred pjeva skrenuh       S puta da počast tebi odam ja;       Španjolsku, djeve njene ne spoménuh;       Kob joj za koju svak slobodan zna;       I klicah tebi dok mi suza sja.       Sad k mojoj temi — ali svêto tvoje       Tlo nek mi nešto, kakav spomen dâ;       Daj mi list jedan s vječne Dafne [62]  svoje,  I nadu da tvoj vjernik uzalud ne poje. 
 64. 
      Ne vidje ti, dok Grčka bješe mlada,       Planino lijepa, sjajniji zbor, niti       Svećenicu su Delfi [63]  čuli kada       Da himnu takvu Pitijsku [64]  zna viti,       U kojoj više ljubavi će biti       Nego u pjesmi andaluških žena       Koje skut goji što se žudnjom kiti:       Ah! da im dat je spokoj ovih sjena  Što Grčku krase, premda nesta Slava njena. 
 65. 
      Lijepa je gorda Sevilla; nek niže       Svoje bogatstvo, moć i drevnu vlast,       Al Cádiz, što se na obali diže,       Prostiju traži, ali slađu čast.       Poroče! kako bludna ti je slast!       Kad mlada krv uzavri, tko će spas       Naći i izbjeć pogleda tvog strast?       Kerubska hidro, [65]  plešeš oko nâs  I nudiš nam po želji svoj drag, varljiv glas. 
 66. 
      Kad Paphos [66]  sruši Vrijeme — Vrijeme zlò!       Kraljicu što sve osvaja, tî svlada —       Užitak ode ali náđe tlo       Jednako vruće, môru vjerna, mlada       Venus, [67]  i ničem drugom, oltar tada       Svoj usred bijelih zidova tîh stavi;       Službu na jedan hram tu ne bje rada       Ograničit, već obred njen se slavi  Na tisuću oltara, gdje sjaj blješti pravi. 
 67. 
      Od zore u noć, od noći dok svane       Nad družbom bučnom nasmijanom Dan,       Čuje se pjesma, nose cvjetne grane;       Zabave čudne, zanos vječno pjan       Svakoga draži. Onaj što tu stan       Ima, taj svemu trijeznom kaza zbogom:       Ne prestaje orgijati uz žgan       Fratarski tamjan s pobožnošću strogom,  I ljubav s molitvom tu miješa čudnom slogom. 
 68. 
      Nedjelja ide, dan za odmor svet:       Zašto ta zemlja kršćanska ga štuje?       Gle! svet je, jer tad svetkuje taj svijet:       Poslušaj! šumskog kralja rik se čuje!       Lomeći koplje on trag krvi ruje       Ljúdi i kónja što ih nogom sruši;       »Još«, glasovi arenom punom bruje;       Urla puk dok se svjež drob prosut puši,  Ne trepću žene niti žale što u duši. 
 69. 
      To sedmi dan je; dan kad čovjek slavi.       Londone! to je dan kad moli svak:       Tad obrtnik tvoj čist, i građan pravi,       I šegrt, tjedni svoj gutaju zrak:       Kočije tvoje, tvoj fijaker lak       I skromna kola jure na sve strane;       U Hampstead, Brentford i u Harrow [68]  čak;       Dok umoran konj nasred puta stane,  A pješak zavidan u smijeh podrugljiv plane. 
 70. 
      Jedni po Temzi voze lijepe cure,       Drugi po cesti sigurnijoj krenu;       Neki na Richmond-brijeg, u Ware [69]  žure,       Mnogi na Highgate pođu u tom trenu.       Zašto, to pitaj Beocije [70]  sjenu!       Zato da važnom klanjaju se Rogu [71]       Što Tajna ga u dlan svoj sveti  djenu ,       Zakletvu pred njim svi polažu strogu,  I vlaže je, i plešu dok ne padnu s nogu. 
 71. 
      Ludost svud vlada — nigdje poput tvoje,       Cádize lijepi, pokraj vode plave!       Krunice svoje pobožni već broje       Čim jutarnja im zvona devet jave:       Da izbavi ih, DJEVICU svi gnjave       (Jedinu mislim djevicu u gradu)       Od zločina u kojima se dave;       Tada u cirkus natiskan se kradu:  Star, mlad, prost, bogat, da se zabavi svi dadu. 
 72. 
      Arena čista otvorena tu je,       Tisuće ukrug i tisuće prima;       Još prije nego glas se trube čuje,       Tko kasni, mjesta više nema tima:       Doni su, grandi tu, al više ima       Dama što vješto mignut znaju, mada       Ranu su spremne izliječiti svima;       Nikome pogled njihov smrt ne zada  Ljubavnom strijelom, ko što sanjar bard se jada. 
 73. 
      Stiša se žamor — na četiri bijela       Konja, sa zlatim mamuzama, s dolje       Spuštenim kopljem, kavalita smjela       Četiri spremna uđoše u polje;       Šal im je bogat, konj vatren još bolje:       Ako se danas istakli tu budu,       Gomile usklik, góspe dobre volje       Nagrada bit će im za hrabrost ludu,  I sve što kralj je steko, naknada tom trudu. 
 74. 
      U skupom sjaju s plaštem što vijòri,       Matador, [72]  pješak, u sredini stoji       Lakonog, vrlo željan da se bori       S vladarom krda; al on počet dvoji,       Provjerava da l nema na tlu koji       Trunak što mogo smetat bi mu tada:       Pristupit kopljem izdaljeg on kroji,       Ali bez konja uzalud se nada  Koji, vaj, često trpi za njega i strada. 
 75. 
      Triput se truba ču; gle! znak već pada,       Diže se zasun, sav cirk nijem se koči       Od Zebnje i tišine što svud vlada.       Snažna zvijer skokom jednim brzim skoči,       Po pijesku rije dok joj divlje oči       Sjaju, al neće naslijepo da srne:       Povije katkad rogove da kroči       U prvi napad, tamo-âmo svrne  Ljutitim repom; krv joj obli oči crne. 
 76. 
      Tad stane; pogled ukoči: sad idi,       Mladiću nevješt! sada koplje steži:       Tren je da gineš ili da se vidi       Kako bik mrtav ispred tebe leži.       Sapima konj u pravi tren mu bježi;       Bik je u pjeni, ranjen je; već proli       Iz boka mu se potok krvi svježi:       Vrti se, juri kao lud od boli;  Ubod na ubod; bolna rika njega  skoli . 
 77. 
      Vraća se; koplje od pomoći nije       Niti skok konja umornog sad tu;       Oružjem premda čovjek bijesno bije,       Zalud ga troši sad i snagu svu.       Konj jedan leži rasporen na tlu;       A drugi, strašno! razdrtu grud suče,       U iznutricu svi mu lako zru;       Ranjen je nasmrt, ali se slab još  smûče  I gospodara svoga neranjena vuče. 
 78. 
      Poražen, krvav, bijesan i bez sape       U obranu bik na sredinu stane,       Koplja ga peku, ozljede svud zjape       Dok protivnici svoje broje rane;       Okò njeg matadori na sve strane       Crven plašt viju, mač se spreman bljeska:       Uza sve on još jednom gromko plane —       Zalud! na oči plašt mu ruka reska  Stavi — i kraj je — on se sruši preko pijeska! 
 79. 
      Baš gdje vrat snažni s kičmom mu se spaja,       U tijelu smrtno oružje se krije.       Stane — još kuša — nè da se do kraja:       Pada polako, dok se usklik vije,       Bez hropca i bez borbe tiho  mrije .       Kićena kola lešinu tû dođu       Uzeti — prizor što ga prostak pije —       Četiri konja s velebnim tim pođu  Teretom što se jedva nazire kad prođu. 
 80. 
      Sirova to je zabava što mami       Španjolske djeve i Španjolce mlade.       Osvetom hrane svoje srce sami,       I krvlju, jadom drugoga se slade.       Kakva li mržnja sela mučit stade!       S dušmanom premda tuć se treba sada,       Dosta njih doma skriva se i krade,       Udarac smišlja da ga bližnjem zada  Zbog neke male svađe zbog koje krv pada. 
 81. 
      Al ljubomora próđe: svi  krakúni ,       Zasuni, čuvar i mudra duenna! [73]       Sve protiv čeg se duh plemenit buni,       Sve što u kavez htjede stavit  bena ,       Sve pade u mrak iščezlih vreména.       Tko slobodan ko španjolska bje djeva       (Prije neg ratne lave buknu pjena),       S pletenicama, što na travi pjeva,  Dok Ljubavnica, Noći-kraljica, sjaj lijeva? 
 82. 
      Oh! često Harold zaljubljen je bio,       Sanjo da ljubi jer je zanos san;       Al ćudljivo je srce sada krio,       Jer Letine [74]  još vode ne bje pjan;       I spoznao je stvarno jadan dan       Da ljubav nema bolji dar do kríla:       Premda je lijepa, nježna, teče van       Iz zdenca Sreće gorčina, i sila  Njena na cvijeće otrov pjenušav je slila. 
 83. 
      Ipak za lijepi lik slijep nije on,       Premda ga ko mudraca to sad gane;       Ne stog što filozofiji bi sklon       Mogao takav um bit: već Strast plane       Pa od sebe se smiri, ili stane;       Porok, što sam svoj bludni kopa grob,       Pokopo mu je nadu da ne gràne       Nikada više: slâsti presit rob!  Mrak stavi mu na čelo Kainovu [75]  kob. 
 84. 
      Gleda još, i od mnoštva sam se kloni;       Al gledao na ljude s mržnjom nije:       Rado bi na ples i gdje pjesma zvoni;       Al otkud smijeh tom koga  usud  bije?       Nema tê stvari da mu tugu skrije:       Ipak s demonom vodio je rat,       I dok u gaju Ljepote bje prije,       Slučajnu ovu pjesmu poče tkat,  Lijepu ko tê što ču ih u sretniji sat. 
   
 ZA IÑEZ [76] 
 I. 
 Ne smij se tmurnom čelu mom;       Više se smiješit ne znam sad:  Nek Nebo spriječi da tî k tom       Jad trpiš, uzaludan jad. 
 II. 
 Zar tu bol što mi mladost svu       I radost truje, želiš znat?  Zar hoćeš spoznat patnju tu       Kojoj ni tî lijek ne znaš dat? 
 III. 
 Nije me ljubav, mržnja nije       Gnala, Ambicija još manje  Da pustim sve što cijenih prije,       Da mrzim ovo svoje stanje. 
 IV. 
 To klonulost je kojom diše       Sve što ja sretoh, vidjeh, čuh:  Ljepota nema čara više;       Jedva mi ì ti dražiš duh. 
 V. 
 To stalni mrak je, trajna kazna       Što Vječni Žid [77]  je nosi sobom;  Nikad za spokoj da ne sazna       Dok ne nađe svoj mir za grobom. 
 VI. 
 Koji Prognanik pobjeć može       Od sebe? Kamo god se  stiso ,  Svud, svud me prati, svud me prože       Otrov života — demon Miso. 
 VII. 
 Svi drugi još užitak piju,       Kušaju sve što odbih ja;  Oh! ushićenje nek još sniju,       Nek nè bude se iz tog sna! 
 VIII. 
 Premda u mnoge zemlje ići       Moram, dok sjećanja me more;  Za sve što tu me može stići       Utjehu imam, vidjeh gore. 
 IX. 
 Što ima gore? Nemoj brinut —       Ne kopaj po tom; smij se samo —  Sa srca ljudskog nemoj skinut       Masku, da gledaš Pako tamo. 
 85. 
      Cádize lijepi, zbogom! zbogom! zdravo!       Tko zid tvoj čvrst zaboravit bi znao?       Dok sve se mijenja, ti sam stojiš pravo,       Slobodan prvi, zadnji što se dao:       Ako se negdje, prizor to bje zao,       Po ulicama rodna krv ti lila,       Izdajnik jedan to je samo pao: [78]       Ne Plemstvo, zemlja tu je plemstvo bila!  Pred tuđinom se samo noga Plemstva svila! 
 86. 
      Sin Španjolske je takav, i kob zemlje!       Mre za slobodu jer slobodu traži,       Bez kralja puk, za državu što  drijemlje ;       Vazal se bori a glavaru draži       Bijeg je, i vjernost Izdaji i Laži;       Zemlju što život dala mu je voli,       Ponos ga u boj za Slobodu snaži;       Natrag u bitku tjera ga, sokòli,  Rat, rat, još krik se čuje: »Rat do na nož goli!« 
 87. 
      Vi, što bi htjeli više znat o Špancu,       Čitajte kakav to je boj pun krvi:       Sve što učinit Osveta zna strancu,       Dušmanu ovdje ljudski život mrvi:       Od sabalja i bodeža sve vrvi,       Rat uzima sve što se tamo nađe —       Da brani sestru i ženu, da prvi       Krv ugnjetaču prolije još slađe —  Da dušmanina takvog najljuća smrt snađe! 
 88. 
      Teče li suza ganuća za mrtve?       Pogledaj pokolj što se poljem stere;       Krvavi dlan što žene su mu žrtve;       Tada mrtvace psu daj da ih dere,       Tad lešinaru daj da leš im ždere,       Premda ne vrijedi ni da ga se  late ;       Nek bijele kosti i krv kiša pere,       Na poprištu nek sve se groze sjate:  Da djeca naša to što vidjesmo mi, shvate! 
 89. 
      Još nije strašno svršilo se djelo;       Legije nove s Pirineja žure:       Mrači se, tek što nije započelo,       Ne zna se kraj. U Španjolsku sad zure       Svi pali; ako slobode joj ure       Kućnu, bit više slobodno će nego       Pizzaros [79]  uze: čudno mirne bure       Kolumbije [80]  su, mir je na nju lego,  A maticu je zemlju Zločin zato stego. 
 90. 
      Ni rijekom krvi tê kod Talavere,       Ni u Barossi [81]  čudom onog boja,       Ni gomilama mrtvih Albuere       Španjolska nije stekla prava svoja.       Slobodna kad će Masline bit  hvoja ?       Kad će se riješit jâda što je tru?       Koliko dána treba, nema broja,       Dok Franak [82]  tat ne ostavi je svu  I stablo se Slobode udomaći tu! 
 91. 
      A tebe, druže! [83]  — zaludan dok plač       Iz srca vri mi i u pjesmi kruži —       I da uz moćne srušio je mač,       Ponos Drugarstvu nè da da stog tuži:       Nema te, nitko lovor da ti pruži,       Zaboravljen si, tek te grud ta znáde,       Bez krvi s mrtvim slavnim kob te združi       Dok Slava krunu mnogim manjim dade!  Što uzrok je da ti ovako mirno pade? 
 92. 
      Najviše cijenjen, najranije znan!       Drag srcu kom ne osta ništa draže!       Premda te gubi beznadni moj dan,       U snovima nek lik mi tvoj se kaže!       Jutra bi suzom željela da taže       Svijest što od boli vlastite se budi,       Mašta nad lijes tvoj beskrvni se  naže ,       Gdje bje, moj trošni lik se vratit trudi,  I s òplakanim tûžni skupa leći žudi. 
 93. 
      Ovo je dio puta Haroldova:       Vi, što bi htjeli više o njem znati,       Više tog reći strana će vam nova,       Bude li pisac znao načrčkati.       Je l preveć? Strogi kritičaru! shvati:       Strpljenja! čut će sve se što on spazi       U krajevima kud ga usud klâti:       Gdje spomenika drevnih stoje trâzi,  Od prije nego Grčku, i njih, barbar zgazi. 
 Bilješke 
 
 
     [3]    Muzo!  — i Byron, poput klasičnih grčkih i rimskih pjesnika, počinje svoj
spjev zazivanjem muze Polihimnije, zaštitnice poezije.
 
 
     [4]    Devet blijedih  — misli se na devet umornih, izblijedjelih muza,
zaštitnica umjetnosti.
 
 
     [5]    Albion  — latinski naziv za Englesku.
 
 
     [6]    Al s nekog svoga  — odnosi se na Byronova pretka Williama Byrona (brata
Byronova djeda, zvanog »Ludi Jack«) koji je 1766. u dvoboju bez svjedoka ubio
svog rođaka i bio osuđen, a počinio je i više drugih zločina i vjerojatno bio
pomalo poremećen.
 
 
     [7]    Heraldi  — ovdje u značenju kroničari.
 
 
     [8]    Al tek jednu ljubi  — odnosi se na prvu nesretnu Byronovu ljubav Mary
Chaworth. Pjesnik ju je sreo u 14. godini. Ona je tada imala 16. Njena izjava: »Zar
mislite da bih ja ikada mogla išta osjećati za ovoga »šepavog dječaka«,
ostavila je cijeloga života dubok trag u njemu, kako se to npr. vidi iz
Byronove pjesme »San«. Mary se 1805. udala za Johna Mustersa.
 
 
     [9]    Očinski dvor  — Newstead Abbey, stara opatija koju je Henry VIII.
poklonio jednom Byronovu pretku. Byron ju je kasnije prodao da bi podmirio
troškove.
 
 
   [10]    Paphos  — grad na Cipru gdje je nekada bio glasoviti hram Afrodite,
božice ljubavi.
 
 
   [11]    Eros  — bog ljubavi; ovdje u značenju ljubav.
 
 
   [12]    Mamon  — u semitskoj mitologiji personifikacija bogatstva i pohlepe za
materijalnim dobrima.
 
 
   [13]    Seraf  — u Bibliji anđeo iz najvišeg od 9 anđeoskih korova.
 
 
   [14]   Byron je prvotno namjeravao posjetiti Indiju.
 
 
   [15]    Laku noć  — Childe Haroldov  Laku noć  nema gotovo nikakve sličnosti
s pjesmom  Laku noć Lorda Maxwella,  kako to Byron tvrdi u predgovoru I.
pjevanju, premda ta pjesma počinje stihom:  Adieu madame, my mother dear  (zbogom
gospo, moja majko draga).
 
 
   [16]    Adieu, adieu!  — (franc.) zbogom, zbogom!
 
 
   [17]    Pažu mali  — to je bio Robert Rustiton, jedan od Byronovih najamnika.  Poveo sam Roberta sa mnom,  pisao je Byron svojoj majci,  drag mi je, jer, poput mene, sliči na osamljenu životinju.  Byron ga je, videći kako je tužan zbog
toga što je napustio svoje roditelje, vratio u Englesku čim su stigli u Gibraltar.
 
 
   [18]   Ovdje u originalnu rukopisu dolazi slijedeća strofa koju je Byron prilikom tiskanja
djela izostavio: 

  
 Moja je majka vrla dama,       I ne voli me k tom;  Kaže mi da sam izvor srama       Cijelomu rodu svom:  Da sestru imam, držah prije,       Što plač sad možda briše;  Al lice njeno mi se krije       Tri godine i više. 
 
 
   [19]    Vjerni sluga  — William Fletcher, koji je Byrona u zlu i dobru služio punih
dvadeset godina, sve do Byronove smrti.
 
 
   [20]    Nov  — novi ljubavnik
 
 
   [21]   Nakon ove, u originalnom rukopisu slijedi ova strofa: 

  
 Razvedrit tim ću svoja njedra       Kad ostavim svoj prag,  Da budem slika momka vedra       Uz kojeg drug je drag.  Jer mladost jedva drugo znade       Do bôli, svaki dan,  Osim kad ljubljah gospe mlade,       Ili kad bijah pjan. 
 
 
   [22]    Sintra  — planina i mjesto pred ušćem rijeke Tejo (Tag, Tago) u
Portugalu.
 
 
   [23]    Galske horde  — Francuzi, Napoleonovi vojnici.
 
 
   [24]    Luzitanci  — Portugalci.
 
 
   [25]    Galski vođa  — Napoleon.
 
 
   [26]    Elizij  — prema grč. mitologiji mjesto blaženstva u podzemnu svijetu,
boravište heroja i odličnika nakon smrti.
 
 
   [27]    Gospa od bola  — Nossa Sefiora de Pena, samostan na stijeni u blizini
Sintre.
 
 
   [28]    Honorij  — isposnik koji je u blizini samostana, o kojemu Byron govori,
iskopao spilju i u njoj živio.
 
 
   [29]    Vathek —  fantastični roman Williama Beckforda (1754-1841), u kojemu
pisac sebe opisuje kao kalifa Vatheka.  Vathek je bila jedna od priča,  piše
Byron u svom dnevniku,  kojoj sam se od rane mladosti divio. 
 
 
   [30]   Strofe od 24. do 26. odnose se na konvenciju u Sintri. Nakon što je Wellesley,
kasnije vojvoda Wellington, potukao Napoleonova generala Junota, naložio je da
se neprijatelj i dalje progoni kako bi doživio potpuno uništenje. Budući da je
istoga dana bio smijenjen, novi zapovjednik engleske vojske Sir H. Burrard
opozvao je Wellesleyev nalog. To je u Engleskoj pobudilo veliko nezadovoljstvo.
Ovaj odlomak u originalnom rukopisu glasi drukčije i puno je oštriji, a Byron
ga je iz definitivne verzije rukopisa izbacio na nagovor svojih prijatelja.
 
 
   [31]   U originalu  foolscap,  neprevediva igra riječi, jer izraz znači i  zapisnik  i  kapa dvorskog lude. 
 
 
   [32]   Konvencija nije, kako Byron misli, bila potpisana u palači markiza od Marialve,
nego u Lisabonu.
 
 
   [33]   Vidi I. pj. bilj. 28.
 
 
   [34]    Mafra  — samostan koji je kao zavjetni dar podigao Juan V. Jedan od
najljepših portugalskih samostana. Nazivaju ga portugalskim Escurialom.
 
 
   [35]    Jadna kraljica  — Marija I. (1734-1816). Poludjela je nakon uzastopne
smrti svog muža, sina i ispovjednika, te je 1816. god. umrla u Brazilu.
 
 
   [36]    Babilonska bludnica  — tako su, aludirajući na Bibliju, protestanti
nazivali katoličku crkvu
 
 
   [37]    Guadiana  — rijeka u Španjolskoj i Portugalu.
 
 
   [38]    Pelagije  — član gotske kraljevske obitelji koji je nakon bitke kod
Xeresa dela Frontiera uspio sačuvati svoju nezavisnost sklonivši se u utvrde
Asturije. Potomci njegovih sljedbenika, nakon nekoliko stoljeća, okrunili su
svoju borbu osvojenjem Granade, nakon čega su Mauri istjerani iz Španjolske.
 
 
   [39]    Cava  — Florinda, kći grofa Julijana, jednog od prvih doglavnika gotskog
vladara Roderika (vladao Španjolskom od 770-771) koju su Mauri zvali Caba ili
Cava. Nakon što ju je Roderik silovao, njen otac Julijan, uvrijeđen zbog
oskvrnuća kćeri i nezahvalnosti svog vladara, zaboravivši, kako Byron ističe,
na svoju patriotsku dužnost, sklopio je savez s Musom, doglavnikom afričkog
kalifa, i na čelu vojske sastavljene od Saracena i Maura kojom je zapovijedao
glasoviti Tarik, napao Španjolsku. Roderik je poražen u bitki kod Segoyele i
smaknut a Mauri su osvojili gotovo cijeli Iberski poluotok.
 
 
   [40]   Stih se odnosi na osvojenje Granade (1492) i istjerivanje Maura iz Španjolske.
 
 
   [41]    Drevna božica  — Minerva, božica rata.
 
 
   [42]    Stroj koji bije  — top.
 
 
   [43]    Talavera  — Talavera de la Reina; bitka kod Talavere odigrala se 1809.
godine. Tu je Wellesley (Wellington) jedva potukao Napoleonova generala Victora.
 
 
   [44]    Sofizam  — hotimice izveden pogrešan ili lažan zaključak.
 
 
   [45]    Albuera  — bitka kod Albuere (jezero u Španjolskoj u blizini Valencije)
odigrala se 1811. godine. Tu su Englezi i Španjolci pod vodstvom lorda
Beresforda potisnuli Napoleonova generala Soulta.
 
 
   [46]    Tir  — grad i luka na obali današnjeg Libanona, antičko trgovačko
središte.
 
 
   [47]    Rebek  — glazbalo sa samo dvije žice, nalik na violinu. U Španjolsku su
ga najvjerojatnije donijeli Mauri.
 
 
   [48]    Fandango  — svirač fandanga, španjolskog plesa andaluškog porijekla.
 
 
   [49]    Viva el rey  — španj., živio kralj;  Živio kralj Fernando  bio je u
ono vrijeme refren gotovo svih pjesama u Španjolskoj.
 
 
   [50]    Godoy  — Principe de la Paz, potomak stare ali propale plemićke obitelji.
Postao je moćni kraljičin ljubavnik i stoga bio vrlo omražen čovjek. Španjolci
mu pripisuju uzrok ondašnje propasti svoje zemlje.
 
 
   [51]    Crvena kokarda  — kokarda s natpisom Fernando Séptimo (Ferdinand VII).
 
 
   [52]    Morena  — Sierra Morena, planinski masiv u Španjolskoj.
 
 
   [53]    Bič svjetski  — Napoleon, aluzija na Atilu kojega su nazivali Bič božji.
 
 
   [54]    Lešinar galski  — Napoleon, Francuzi.
 
 
   [55]   Stih aludira na  Agustinu,  junakinju opsade Zaragoze. Popevši se na
bateriju gdje je pao njen dragi i nastavivši pucati iz topa privukla je
pozornost sveukupne tadašnje Europe. Tada su joj bile 22 godine.
 
 
   [56]    Gorgona  — Meduza, najpoznatija od tri mitološke Gorgone. Pri pogledu na
nju čovjek bi se od užasa skamenio.
 
 
   [57]    phoebus  — sunce.
 
 
   [58]   Ova je strofa napisana poslije u Turskoj.
 
 
   [59]    Hurije  — po Kuranu lijepe djevojke u islamskom raju.
 
 
   [60]    Parnas  — planina u Grčkoj, na kojoj, prema mitologiji, borave muze,
zaštitnice umjetnosti.
 
 
   [61]    Apolo  — Apolon, sin boga Zeusa i njegove ljubavnice Lete, bog sunca i
svjetlosti, nepogrešivi strijelac.
 
 
   [62]    Dafna  — kći riječnog boga Peneja, jedna od najljepših nimfa, u koju se
zaljubio Apolon. Kada je vidjela da mu ne može pobjeći, zamolila je svog oca
Peneja da joj promijeni lik, i on ju je, upravo u trenutku kad se našla u
Apolonovim rukama, pretvorio u stablo lovora koji se spleten u vijenac davao
pjesnicima u znak priznanja (poeta laureatus), na što Byron ovdje i misli.
 
 
   [63]    Delfi  — čuveno proročište u staroj Grčkoj, poznato po dvosmislenim odgovorima
Pitije, proročice.
 
 
   [64]    Pitijske himne  — pjesme izvođene za vrijeme svečanosti u čast boga
Apolona, održavanih u Delfima.
 
 
   [65]    Hidra  — mnogoglava vodena zmija;  kerub  — anđeo višeg reda, u
srednjovjekovnom slikarstvu najčešće je prikazivan crvenom bojom.
 
 
   [66]   Vidi I. pj. bilj. 9.
 
 
   [67]    Venus  — lat., Venera, rimska božica ljubavi i ljepote.
 
 
   [68]   Mjesta u blizini Londona.
 
 
   [69]   Izletišta u blizini Londona; Richmond je londonsko predgrađe s poznatom zvjezdarnicom
i parkom.
 
 
   [70]    Beocija  — Pindarova domovina; njen glavni grad bio je Teba, mjesto gdje
je Sfinga postavila Edipu svoju znanu zagonetku.
 
 
   [71]    Klanjanje Rogu  — Byron aludira na šaljivu zakletvu koju su pred parom
rogova morali polagati gosti gostionica Highgatea, izletišta u blizini Londona.
Morali su se zakleti »da nikad neće ljubiti djevojku kad mogu ljubiti
ljubavnicu, da nikad neće jesti crni kruh kad mogu jesti bijeli, da nikad neće
piti malo pivo kad mogu piti veliko« i sl.
 
 
   [72]   Byronu, čini se, nisu bile posve jasne uloge pojedinih sudionika koride, pa
tako npr. miješa ulogu picadora i matadora itd.
 
 
   [73]    Duenna  — španj., dadilja.
 
 
   [74]    Leta  — prema grč. mit. rijeka zaborava u podzemnu svijetu.
 
 
   [75]    Kain  — prvi sin Adama i Eve; nakon što je ubio brata Abela obilježen je
pečatom bratoubojice i osuđen na trajno lutanje. Byron je na tu temu napisao
poetsku dramu Kain.
 
 
   [76]   Umjesto ove pjesme u prvoj verziji rukopisa nalazila se šaljivija i
podrugljivija pjesma  Djevojka iz Cadiza.  Byron ju je kasnije zamijenio
ovom mnogo sjetnijom pjesmom  Za Iñez,  koja je napisana u Ateni 25.
siječnja 1810. god. i najvjerojatnije je posvećena njegovoj tamošnjoj ljubavi
Terezi Macri, kćeri engleskog vice-konzula u Ateni.
 
 
   [77]    Vječni Žid  — Ahasver; prema židovskoj legendi čovjek koji Kristu na putu
za Golgotu nije dao da se nasloni na zid njegove kuće i zbog toga bio osuđen da
vječno luta.
 
 
   [78]   Byron aludira na smrt Solanoa, guvernera Cadiza, u svibnju 1809.
 
 
   [79]    Francisco Pizzaros  (1475-1541) — okrutni osvajač Perua.
 
 
   [80]   Pod nazivom Kolumbija Byron ovdje podrazumijeva cijelu Latinsku Ameriku.
 
 
   [81]    Barossa  — u krvavoj bitki kod Barosse Englezi su pobijedili Napoleonova
maršala Victora.
 
 
   [82]    Franak  — Francuz, Francuzi, Napoleonovi vojnici.
 
 
   [83]    A tebe, druže  — John Wingfield Byronov prijatelj, oficir koji je, kao i
Byron kasnije, umro od groznice u Coimbri, 1811. godine.
 
 
 Drugo pjevanje 
 1. 
      Nebeska djevo, dođi! — al, ti, znam,       Ne nadahnu još nikad smrtni poj —       Božice Uma! tu tvoj bješe hram,       I jest, uz strašne vatre bijes, [1]  i boj,       I vrijeme koje zbrisa obred tvoj:       Al gore neg rat, plam i ljeta spora,       Krûto je žezlo i vlast strašna, soj       Svih slijepih za taj sveti sjaj što mora  Budit o tebi svijest u svakog boljeg stvora. 
 2. 
      Drevna Ateno! uzvišena! gdje,       Gdje je sad snaga i duh tvojih ljudi?       Próđe — u sjaju sna što nekoć bje:       Prvi u trci koja Slavi žudi,       Bili su, prošli — zar tek to? da čudi       Na školskom satu jedino još đake!       Mač borca, plašt sofista tu nać' trudi       Svatko se zalud, s ruševine svake  U magli ljeta plijesan zbrisa moći znake. 
 3. 
      Sine svanuća, [2]  gràni! âmo idi!       Al nemoj dirat golu urnu tu:       Dođi — grob jednog naroda sad vidi!       Grob bogova gdje vatre davno mru.       I bozi gasnu — nove vjere zru:       Bje Zeus — Prorok [3]  sad — doć' druge tada       Još će dok čovjek spozna zbilju svu       Da zalud tamjan gori i krv pada,  Sumnje i Smrti čedo kôm je slamka nada. 
 4. 
      Vezan za zemlju, k nebu oči kráde —       Zar nije dosta, jadniče, znat moći       Da jesi? Zar uz dar što ti se dade       Da živiš, živjet još bi tî i poći       Ne znajuć gdje, u koji kraj, već proći       Sa zemlje tako i sjaj neba steći?       Zar još ćeš bol i radost  snit  u noći?       Pogledaj na svoj prah pa krila mèći:  Više od prodike ta urna će ti reći. 
 5. 
      Ili Heroja palog raskrij grob;       Na pustom žalu spî gdje šúme vali:       On pade i puk oplaka mu kob;       Sad nitko ga od tužnih tih ne žali       Nit su se bdijuć ratnici tu zbrali       Gdje polubozi vidani su, vèle.       Lubanju uzmi otud i razváli:       Zar Bog hram ima unutar te zdjele?  Kad čak ni crvi izbu trulu tu ne žele! 
 6. 
      Gle joj luk srušen, skršen zid joj svaki,       Sobe joj puste, vrata što se ruše:       Da, Slavoljublja dvor tu bješe laki       Nekoć, hram Misli i palača Duše.       Pogledaj duplju svaku punu  tmuše ,       Taj vedri kut gdje Um i Mudrost diše,       I Strasti što se na sav nadzor glûše:       Zar sve što svetac, mudrac, sofist piše,  Taj grad nastanit može, popravit ga više? 
 7. 
      Sine Atene, [4]  mudro reče prije!       »Sve što znam jest da ništa ne znam ja.«       Čemu bijeg od tog, od čeg bijega nije?       Svak bol svoj ima, slabić tek od sna       Što um mu truje zlom sâm stenjat zna.       Slijedi što Slučaj ili Usud biva;       Aheron [5]  čeka nâs da mir nam dâ:       Tu nema sitom gostu silom pîra,  Već šutnja stere ležaj dobrodošlog mira. 
 8. 
      Ako pak, kako tvrde svêti sámi,       Negdje daleko zemlja dúša ima,       I stog se nauk Saducejski [6]  srami,       I sofist koji tašto sumnju prima;       Bilo bi lijepo štovat skupa s tima       One što muke smanjili su nama!       Čut tê, što bje nas strah da kraj je njima!       Gledat sve silne sjene tu, iz Sama [7]  I Baktre, [8]  mudre, pune pravednoga plama! 
 9. 
      Ti! — čija ljubav mi i život nesta,       Ljubit i živjet zalud tu me stavi —       Blizak mom srcu, zar tî živjet presta       Kad žîvi spomen sja u mojoj glavi?       Sanjat ću da ću sresti te na javi,       Viziju zvat u moje prazne grudi:       Bude li Spomen čuvo lik tvoj pravi,       Uza sve ono što Budućnost nudi,  Što duh tvoj blagi znadoh, to mi dosta budi! [9] 
 10. 
      Pusti da sjednem na taj kamen prag       Mramorna stupa tog još čvrsto zdána;       Saturnov sine! [10]  tu bje tron tvoj drag:       Jači od sviju! Daj da s ovih strana       Otkrijem skritu velebnost tvog stana.       Ne mògu: neće vratit Mašte oči       Ono što Vrijeme zbrisa jednog dana.       Ipak tu svaki gord stup uzdah toči;  Neganut Turčin sjedi, pjevajuć Grk kroči. 
 11. 
      Al tko je od pljačkáša svih tvog hrama,       Gdje Palada još bdije, otet smio       Zadnje ostatke vlasti joj, bez srama;       Tko najgori je, zadnji tat to bio?       Kaledonijo! [11]  to bje sin tvoj mio! [12]       Engleska! volim da tvoj nije: stoga       Čuvaj tlo gdje je duh slobode bdio;       Premda oskvrnut svetišta znaš mnoga  I vuć' ih dugo preko mora nèsklonoga. 
 12. 
      Al moderni se Pikt [13]  tim nisko hvali,       Rušeć što Turčin, Got [14]  ni Vrijeme nije:       Hladan ko hridi mu i rodni žali,       Jalova mozga, srca što led krije,       Zar taj um smisli, zar ta ruka smije       Nosit ostatke te Atene jadne:       Porod njen slab je da se za njih bije,       Majčina bol na nj dijelom ipak padne  I tad tek spozna lance Despotske on hladne. 
 13. 
      Što! zar se jezik britanski reć' trsi       Da Albion plač voli u Ateni?       Premda zbog tebe rob njen stiska prsi       I šuti da Europa ne crveni;       Kraljica môra, Britanija plijeni       Zadnji plijen zemlje tê što krv je guši:       Tâ, koju svak zbog pomoći joj cijeni,       Ostatke rukom harpije [15]  joj ruši  Što tiran ostavi i čemu Vijek se  skruši . 
 14. 
      Palado, gdje ti bje Egida! [16]  kojom       Alariku [17]  i Propasti strah zada?       Gdje Pelejev sin [18]  što je sjenom svojom       Onoga dana izbio iz Hada [19]       Na svjetlo s mahom strašnim što s njeg pada!       Zar Pluton [20]  sad Heroja pustit nije       Mogao da pljačkaša novog svlada?       Dokon on luta uz Stiks [21]  što se vije  I ne brani taj zid kom štit je bio prije. 
 15. 
      Hladno je srce, Grčka, što je gluho       Kad ljubavnik nad dragim prahom tuži;       Tupo je oko koje gleda suho       Tvoj srušen zid, tvoj hram za kojim pruži       Engleska ruke, premda više služi       Na čast joj čuvat te ostatke zbrane.       Proklet čas kad su krenuli još duži       Bol da ti daju, da te opet rane  Noseć ti bogove u sjeverne zle strane. 
 16. 
      Al gdje je Harold? zar ga gubim, dakle,       Skitnicu tmurnog što se morem klâti?       Njega su malo brige drugih takle;       Ljubljene nema da sad lažno pati;       Prijatelj stiskom ruke ga ne prati,       Dok hladni stranac drugdje ide sada:       Tvrda je srca da se čar u nj vrati;       Nije ko nekad osjetljiv, bez jada  Napusti on taj kraj gdje rat i zločin vlada. 
 17. 
      Tko jedrio je kad po moru plavom       Taj vidje, mislim, prizor poput snova;       Kad lahor svjež je, kakav jest, nad glavom       Jedro, fregata hrabra čvrsta kova;       Jarbol, žal, zvonik bježi zdesna,  prova       Ocean blistav ispod sebe reže,       Konvoj je nalik jatu labudova,       Najteže lađe hrle čilo, svježe,  Tako im vedro vali ispred pramca bježe. 
 18. 
      I gle taj mali ratni svijet tu skriven!       Topovi, pokrov mrežâ što se nižu,       Zapovijed mukla, glas u jedan sliven,       Kad na riječ uvis topovi se dižu:       Čuj, bodar poklik  nostromov ! dok kližu       Konopi se kroz dlan mornara: mladi       Školarac kadet stoji blizu, stižu       Grdnje i hvále svud dok lulu gladi,  A tog mladića sluša posada, i radi. 
 19. 
      Bez mrlje bijela paluba se sije,       Ozbiljan časnik stoji tu na straži:       Gle mjesto ono sveto gdje se krije       Kapetan sâm, gord; muk je njemu draži,       Svi ga se boje — razgovor ne traži       S kim mlađim ako ugled vlastit neće       Da izgubi, jer bez njeg mu ne važi       Vlast ni glas: al Britanac rijetko skreće  Od zakona što strog mu snage daje veće. 
 20. 
      O puhni, vjetre, potjeraj brod bolje!       Dok zrake krupnog sunca posve svenu;       Tad glavno jedro mora svit se dolje       Da trome lađe dalje lijeno krenu.       Ah! jade teški, tupi lijeni trenu,       Tratiš  ćuh  na ta korita što plove!       Milje se gube dok svjetla ne zenu,       Otežuć sjetno, a val voljan zove,  Hitra se jedra stežu zbog klada ko ove! 
 21. 
      Mjesec se digo; prekrasne li noći!       Dugi trak svjetla pleše preko vala;       Sad uzdisat će momci, djeve moći       Vjerovat: tu nek kob nam pruže žala!       Ù to je ruka Ariona [22]  stala       Budit sklad što je pomorcima drag;       Grupa slušača vedrih tu se zbrala       Uz ples na neki poznat napjev blag,  Bezbrižnih, ko da gaze slobodno žal nag. 
 22. 
      Obala strma tjesnac Calpe [23]  tvori;       Europa tu i Afrika se gléde!       Zemlje, gdje crne djeve su i Môri, [24]       Slične u sjaju Hekate [25]  su blijede:       Na španjolskoj gle strani nježno slijede       Strmen, pa hrid, pa mrka šuma živa,       Jasne kroz tamu što već na njih sjede;       Al Mauritanija [26]  poput diva  S planine ruši sjenu sve do mora siva. 
 23. 
      Noć je kad Miso osjećaj nam prene       Da voljesmo i da je ljubav bila:       Samotno srce, žaleć žar što vene,       Premda bez drûga, sanja drûga mìla.       Tko želi da ga pogne ljeta sila       Kad Mladost, Ljubav i Radost se splete?       Vaj! kad se duša s dušom nije slila       Nema što srušit ruka smrti klete!  Ah, sretna dob! tko ne bi opet bio dijete? 
 24. 
      Duh nagnut na bok lađe s jedne strane,       Motreć Dijànu [27]  što na valu sije,       Nadu i ponos zaboravljat stane,       U doba prošlo nesvjesno se vije.       Tužnih tu nema, drago nešto krije,       Od sebe draže, svatko, što mu budi       Misao koja tajnu suzu lije;       Bol iznenadna! kad se srce trudi,  Iako zalud, da se otkine iz grudi. 
 25. 
      Sjedit na hridi, gledat slap što pada,       Sanjareć lutat rubom šumske sjene       Gdje sve je nad čim ljudski stvor ne vlada,       Gdje smrtnik nikad ili rijetko skrene;       Pêti se sam kroz neprohodne stijene       Sa stadom divljim što ne pozna tor;       Nagnut nad ponor gdje se vode pjene;       Samoća nije to već razgovor  S Prirodom, pogled u njen razotkriti dvor. 
 26. 
      Ali sred mnoštva, vreve, ljudske buke,       Čut, vidjet, imat, osjećati, znati,       Lutat sam, žitelj svijeta bit, pun muke,       Blagoslov ne znat ni primit ni dati;       Miljenik sjaja mrzeć sve što pati!       Nitko se neće, tî što rod se broje,       Kada nâs nesta, manje smijat znati,       Ti što nam  hine , pužu, traže svoje;  To znači biti sam; samoća to je, to je! 
 27. 
      Ljepši je život božjem pustinjaku       Kakav na pustom Atosu [28]  se sreće,       Dok na visini bdi u noćnom mraku       I gleda more plavo, nebo veće,       Tko u taj sat se tamo nâđe, neće       Napustit lako ovo sveto mjesto;       Tad teško čar taj ostavi i kreće,       Sebi sudbìnu takvu želi često  I mrzi svijet na kog je mislit bio presto. 
 28. 
      Prôđemo dug, jednolik put, taj drum       Pregažen često na kom traga nije;       Prôđemo mir, oluju, mijenu, šum,       Svaki hir vala što se s vjetrom bije;       Radost i bol što pomorac ih krije       Usred svog morem opkoljenog grada;       Ružno i lijepo, protivno, dok lije       Val se, i vjetar diže se i pada,  Dok jednog jutra — tlo! i sve je dobro tada. 
 29. 
      Al otoke Kalìpse [29]  nijemo proći       Nećemo, sestre sredozemne pjene;       U zaklon tu još putnik može doći,       Božica presta plakat i sa stijene       Besplodno čekat da k njoj onaj skrene       Što poći smrtnoj dragoj više voli:       Sin joj tu skoči s hridi nadvijène       Kad ga na skok taj strogi Mentor [30]  skoli;  Uzdahnu dvaput nimfa, s dvostruke tê boli. 
 30. 
      Vlast njena próđe, slava njena blijedi:       Ne vjeruje tome: momče, pažljiv budi!       Kraljica smrtna na tom tronu sjedi,       Nova Kalipsa tamo ti se nudi.       O, slatka Florence! [31]  kad bi mogle grudi       To srce imat, to bi bile tvoje:       Sapeta grud mi uzalud se trudi       Oltaru tvom dat bijedne žrtve svoje,  Nè traži da oćútiš bar trun patnje moje. 
 31. 
      To misli Harold, u oči te žene       Dok gleda i bez želje sjaj im sreće,       U njemu samo divljenje se prene:       Ljubav ne želi, al ta blizu lijeće,       Zna da taj vjernik bit će njen i neće,       I da je davno obožavat presta,       Pa strijelu više u grud mu ne meće:       Zalud ga tjera sad da ljubi smjesta,  Dobro zna mali Bog da drevna vlast mu nesta. 
 32. 
      Florenci lijepoj stvarno, čudom pravim,       Taj što za svim još uzdisat zna, vèle,       Opre se, tvrd za sjaj u njenim plavim       Očima što ih strepeć svi srest žele,       Tu nadu, kob, tu kaznu koju dijele;       Sve što od roblja traže lijepe zjene:       Čudi se ona kako nisu splele       Mládca zelèna tako čari njene,  Što, premda namršte ih, rijetko ljute žene. 
 33. 
      O tom je hladnom srcu znala malo,       Kog šutnja skriva ili ponos steže,       Što je zavodit vrlo dobro znalo       I nadaleko bacat svoje mreže;       Ono od podle potjere ne prêže       Dokle god plijen je vrijedan lova bio:       Al Haroldu to bješe sad sve teže;       I da je ludo pogled taj plav snio,  U družbu ljubavnika plačnih ne bi htio. 
 34. 
      Malo taj, mislim, pozna ženske grudi       Tko s uzdahom steć želi ljubav njenu;       Zar mari ta za srce kog zalúdi?       Obaspi hvalom svog idola zjenu;       Ne preponizno, jer će u tom trenu       Prezret ti trud, čak i tvog stiha čar;       Ako si spretan, nježnost skrij; za ženu       Drskost još uvijek najbolja je stvar:  Ljuti je pa je tješi, okrunit ćeš žar. 
 35. 
      To star je nauk; dokaz mu je Vrijeme,       Tko najbolje to zna, taj više žali;       Kad sve se stekne za čim žudnje streme,       Za takvu cijenu dobitak je mali:       Čast izgubljena, mladost i duh  scvali ,       To je tvoj plod, ti sretna Strasti! to je!       Ako se mladoj nadi krilo spali,       Dokraja ipak rane joj se gnjoje  I ne liječe se kada ljubav prôđe svoje. 
 36. 
      Bjež! ne daj mi u mojoj pjesmi dužit       Jer nam je kroz planine mnoge hodit,       Uz mnoga razna žala jedrom kružit       Kud će nas Tuga a ne Mašta vodit —       U zemlje što ih smrtna glava rodit       Ne može nit u mislima ih kriti;       Nit će se u Utòpiji [32]  dogodit,       Gdje uče što je čovjek, što će biti;  Ako se učit dâ taj pokvarenjak siti. 
 37. 
      Priroda mila još je mati nježna       Iako vječno mijenja lik svoj blag,       Ja sin njen pit iz njedra bih joj snježna,       Sin, kog ne odbi, al ne posve drag.       Najdraži njen mi divlji lik je drag       Kad svu glatkoću staze njene stresu:       Da i noć gledah njenog smiješka trag,       Što srele samo moje zjene jesu,  Tražih je još i voljeh još više u bijesu. 
 38. 
      Albanska zemljo! gdje Iskander [33]  granu,       Putokaz mudrih, uzor mladih sviju,       I imenjak mu [34]  pred kim često panu       Dušman, i djela viteška mu siju:       Albanska zemljo! dadiljo gdje zriju       Ti divlji ljudi! da te gledam daj!       Križ pada, tu minareti se viju,       Blijed polumjesec u dol baca sjaj  Na grad gdje, oko svakog, čempresov je gaj. 
 39. 
      Childe Harold jedreć pusto mjesto [35]  minu       Penelopa [36]  gdje gledala je more;       I ugleda, zbjeg ljubavi, planìnu,       Lezboski onaj grob o kom još zbore.       O tamna Sappho! [37]  grudi tê što gore       Vječitim plamom zar neće stih spasit?       Zar mru i ti što život vječni tvore?       Ako li liru može on ukrasit,  Taj jedini Raj gdje se Čovjek može skrasit. 
 40. 
      Jesenja nježna grčka bješe noć,       Rt Leucadski [38]  zre Childe iz dalèka;       Žuđen kraj što ga ne bi htio proć:       Ratova prošlih tu ga prizor čeka,       Actium, Lepant, Trafalgar; [39]  on prijeka       Srca to gleda neganut jer nije       (Neslavna njega rodi zvijezda neka)       Volio rat ni boj gdje krv se lije,  Već mrzio je zanat hrabrog kôm se smije. 
 41. 
      Ali kad spazi večernjicu zvijezdu       Iznad te bolne leukadske stijene, [40]       Pozdravi ljubav u tom zadnjem gnijezdu,       U njem se, vidje, nešto čudno prene:       I dok brod gordi klizi ispod sjene       Planine drevne i visoke one,       Gleda on vale što se sjetno pjene       I, kao uvijek, sav u misli tone,  Blaže mu bjehu oči, čelo blijedo klone. 
 42. 
      Dan sviće: mrka brada Albanije,       Vrh Pind [41]  i stijene Sulija [42]  s njim, smeđe,       Napol u magli što ih snijegom mije,       U nizu, rujne ili nešto bljeđe       Niču; i oblak otkriva, kad prijeđe,       Boravište gorštaci gdje se kriju;       Tu luta vuk i orlu tu su međe,       Ptica, zvijer, ljudi divlji tu se viju,  Oluje kupe se i svù godinu biju. 
 43. 
      Sad Harold sam se napokon tu náđe,       Kršćanskom svijetu kaza dugi zbogom;       Drznu se tad i u kraj neznan záđe       Kom dive se, gdje nitko nè bi nogom:       Hrabro kob čeka, s potrebom ne mnogom;       Ne plaši ga pogíbelj nit je želi:       Prizor bje nov unátoč vidu strogom;       To stvori slađim beskrajni put cijeli,  Podnošljiv zimski vjetar i žar ljetni vreli. 
 44. 
      Tu crven križ, jer još mu tu je trag,       I tužno mu se òbrezani ruga,       Ne zna za ponos svoj, svećenstvu drag;       Tu prezren je i pop i vjernik sluga.       Zlo Praznovjerje! maska ta, il druga,       Idol, križ, djeva, prorok, mjesec mlad,       Svejedno koji simbol iz tog kruga,       Dobit je za svećenstvo, svijetu jad!  Tko zlato vjere zna od troske lučit sad? 
 45. 
      Ambracije, [43]  gle, zaliv gdje smrt snađe       Jedan svijet cijeli, jedne žene ràdi       Ljupke i krhke! [44]  U boj dvojben lađe       Azijski králji [45]  i vođ rimski mladi       Vodiše tu u smak, kad strast ih svadi:       I Cezara se drugog trofej [46]  može       Tu vidjet, mrtav ko dlan što ga zgradi:       Anarhi carski što bol ljudsku množe!  Da stječu svijet i gube, što im daješ, Bože? 
 46. 
      S granica mrkih ove zemlje tmasne       Pa sve do usred Ilirije stane       Harold planìne mnoge gazit krasne,       Kroz krajeve za povijest jedva znane;       Atika tako prekrasne poljàne       Nema; nit hvalit divne Tempe [47]  smiju       Ljepotom se; i sâm se Parnas zgrane,       Premda je svet i drevniji od sviju,  Zbog mjesta što ih šture obale te kriju. 
 47. 
      Ahèruzijsku vodu [48]  i Pind próđe,       Ostavi glavni grad tê zemlje, tada       Dalje na svoje putovanje póđe       K albanskom silnom vođi [49]  čija vláda       Bezakonja je zakon; jer on svlada       Krvavom rukom puk taj burni, smjeli;       Poneka četa tu i tamo pada       Preziruć vlast mu, s brda svojih, strijeli  I prkosi, bez zlata predat se ne želi. 
 48. 
      Monaška Zica! [50]  tu iz tvoje sjene       Tlo omiljeno sveto! s tvoga čela,       Okolo, gore, dolje, kud se krene       Čarobno sve je, dúga svud je sjela!       Svuda su hridi, šume, gore, vrela       I svod nàjplavlji što taj sklad ne gûši:       Podalje huči bujica što bijela       Kazuje da slap moćan tu se ruši  Kroz stijene, koji strah i spokoj pruža duši. 
 49. 
      Sred gaja, koji brijeg taj kitnjast kruni,       Koji, da nisu još više planìne       Okò njeg, lanac taj što vidik puni,       Ponòsit bi se mogo zbog visine,       Manastir s visa bijelim zidom sine:       Kaluđer živi tu, ni grub za gosta,       Ni škrta srca; svatko tko tud mine       Dobro je došo; tu će ostat dosta  Ako mu draga čista, priroda prosta. 
 50. 
      Za najvrućih tu dana mir nek nađe,       Tu stara stabla šire sjene svježe;       Tu će mu vjetar hladit grud još slađe,       S neba će samog disat lahor: leže       Duge ravnice dolje — oh! dok seže       Oko, nek pije slast; jer tu ne siječe       Ognjena zraka, bolesti sve bježe;       Tu poklonik nek legne, nek mu teče  Odmornom, dok ih gleda, jutro, podne, veče. 
 51. 
      Mračan i golem, pred očima bljesnu       Amfiteátar vulkanski tu tada,       Himarske Alpe, s lijeva pa na desnu:       Pod njim dol leži živahan pun sklada;       Drveće šumi, jele, vode, stada       Pasu; tu crni Aheront se vije!       Posvećen smrti nekad. Ako Hada [51]       Ovo je slika, Pluto, [52]  nek se skrije  Elizij [53]  tvoj, jer meni potreban tu nije. 
 52. 
      Ne kvare gradske kule pogled tamo;       Janine nema, premda blizu čeka,       Skrivèna brdom: ljúdi malo samo       Tu je, seoce, koliba dalèka:       Ali, uz svaki ponor koza neka       Brsti; za stado rasuto se brine       Pastirčić s bijelom  strukom , hoda mèka       Gazi i gleda odòzgo s visìne,  Ili u spilji čuči dok brz pljusak mine. 
 53. 
      Dodona! [54]  gdje je onaj gaj tvoj drevni,       Proročko vrelo, proročište slavno?       Gdje je dol gdje se čuo Zeus gnjevni?       Gdje Gromovnika svetište je davno?       Sve zaborav je, sve — zar čovjek javno       Žali svoj život što bježi, i jada?       Stoj, ludo! primi kob bogova spravno:       Zar mramor bi i hrast nadživjet sada?  Kad narod, svijet i jezik pod udarcem pada! 
 54. 
      Epir se gubi, gore sve su niže;       Uperen stalno uvis pogled može       Počinut u dolìni toj gdje stiže,       Gdje Proljeće zelenilom sve prože:       Čak i tu divni prizori se množe,       Gdje izlijeva se neka rijeka živa       I šume uz nju krošnjama se glože,       Dok sjena im u bistroj vodi pliva,  Ili na mjesečini ponoćni san sniva. 
 55. 
      Sunce za silni Tomerit [55]  tek pade,       Dok divlji nagli Laos [56]  s rikom slazi;       Noćna se sjena već prikradat stade,       Kad, iduć stazom obalom što plazi,       Minarete ko meteore spazi       U Tepeleniju [57]  Childe Harold, bijele,       Čiji zid gleda vodu; dok im gazi,       Glasove začu on ratničke smjele  Što s vjetrom rastu iznad te doline cijele. 
 56. 
      On tihu kulu gdje je harem próđe       I kroz lûk vrata širokih proslijedi,       Te razgleda stan ovog silnog vođe,       Gdje priča sve koliko moć mu vrijedi.       Despot u čudnoj raskoši tu sjedi       Dok žurba silna traje cijelog dana,       Čeka rob, eunuh, vojnik, svetac blijedi;       Iznutra dvor a tvrđava izvàna:  Izgleda da tu stižu ljudi sa svih strana. 
 57. 
      Spreman, bogàto osedlan, red konja       Stoji i ratne opreme, i frk       Glasan se čuje kroz dvorišta donja;       Gore, svijet čudan hodnik krasi mrk;       Kroz vrata često ždrijepca svog u trk       Protjera Tatar pod čalmom što sijeva;       Tu Turčin, Crnac, Albanac i Grk       Kupe se, vlada svud šarèna vreva,  Dok ratni bubanj muklo ne javi kraj  dneva . 
 58. 
      Divlji Albanac kome suknja krije       Bedra, uz  saruk , s puškom mu srebrènom       I ruhom zlatom protkanim, što sije;       I Makedonac u šalu crvènom;       Delhijac mrk sa sabljom savijènom       I strašnom kapom; Grk živahan, mio;       Nubijac s glavom svom iznakaženom;       Bradati Turčin, šutljiv, što je bio  Moćni gospodar svega, da bi blag bit htio, 
 59. 
      Izmiješan tu je; u grupe se sklanja       Šarene, posvud vreva vlada luda;       Tu gord Musliman pobožno se klanja,       I netko puši, netko sam vrluda;       Albanac gorde glave kruži tuda;       Grk tiho šapće naklapanja mnoga;       Čuj! s džamije se glas razliježe svuda,       Mujezin viče s minareta svoga:  »Velik je Bog!« — i — »Nema boga osim Boga!« 
 60. 
      Baš tad bje doba ramazanskog posta       I pokora po cijeli dan tu traje:       Ali u suton, čim se smrači dosta,       Zàvlada radost, sve je puno graje:       Sve je u žurbi, uposlena sva je       Posluga, sprema stol za gozbe duge:       Izgleda zalud pust trijem građen da je,       Ali iz soba čuješ glas bez tuge,  Dok tamo-amo trče robovi i sluge. 
 61. 
      Ovdje se čuti ne može glas žene:       Čuva se, brani, krije iza  zara ,       Ispunja samo jedan grudi njene,        Svikla  na kavez, za bijeg nema  mâra ;       Jer ima ljubav svoga gospodara,       I majčinstvo joj sretnu brigu budi,       Sve drugo blijedi, brigu joj ne stvara!       Slađe se čedu svom sva predat trudi  Što ne zna za zlo, niti napušta joj grudi. 
 62. 
      U paviljonu mramornom žubòri       Šedrvan žive vode prepun sklada,       I ugodnu svježinu svuda tvori,       I bludan spokoj na diváne pada,       Tu leži Ali, [58]  muž rata i jada:       Ipak iz crta nitko nazret neće,       Dok blagost na tom starom licu vlada       I dostojanstvo daje mu još veće,  Djelo što pod njim vreba i pečat zle sreće. 
 63. 
      Nije da ta mu brada što se bijeli       Strastima mladih ljeta slabo služi;       Nàdvlada ljubav starost — Hafiz [59]  veli       I Teian [60]  pjeva s pravom — ali rûži       Sve ljude zločin što se slabo druži       Sa samilošću, starcu smeta prvi,       Ovom dva zuba tigrovska on pruži;       Krv traži krv, i čitav život vrvi,  I sve što krvlju počne završi u krvi. 
 64. 
      Sred mnogih stvari novih uhu, zjeni,       Nogama trudnim putnik odmor dade,       Muslimanski sjaj vidje što ga plijeni,       Al zasiti se brzo kada pade       U taj stan Moći i Obijesti, zgrade       Raskošne gdje se vreva grada gubi:       Slađi bi bio da za skromnost znáde;       Ali Mir lažne radosti ne ljûbi,  I Pompa uz Užitak, skupa, slast im ubi. 
 65. 
      Nágla su djeca Albanije, mada       Vrlina puna, zrelost treba njima.       Zar dušmanin im leđa vidje kada?       Tko tako dobro muke rata prima?       Utvrde rodne sigurne su svima       Tek kòliko u nevolji im vrijede:       U gnjevu strašan, svak riječ čvrstu ima;       Kad Hrabrost i Zahvalnost ih povède  U krv, svi, bez uzmaka, vođu svoga slijede. 
 66. 
      Vidje ih Childe u kuli  njinog  vođe       Gdje hrle hrabro u sjaju u rat:       I vidje zatim, kad im u vlast dóđe,       I on sâm žrtva nesreće, u sat       Tužan kad žešće pritisnut zna tat:       Al oni su mu krov nad glavom dali,       Pitomiji ga ne bi htjeli dat,       Čak i zemljaci podalje bi stáli —  U kušnji, prijatélja broj je vrlo mali! 
 67. 
      Zbilo se jednom da jak vjetar brod       Baci mu k oštrom stijenju Suli gòre,       Kad pusto bješe sve i crn sav svod;       Opasno bješe tlo, još gore môre;       Mornari teško odluku da stvore       Gdje pristat, dvojeć gdje se zamka krije:       Prìstaše ipak, dok se s dvojbom bòré       Da će tî, kojim Frank ni Turčin nije  Mio, obnovit zanat koljački od prije. [61] 
 68. 
      Zaludan strah! tih Suliota ruke       Kroz stijene ih i blato vodit znaše,       Bolje od ropskih, al grublje, bez muke       Sušiše im odijelo, vatru žgaše       I svjetiljku, i puniše im čaše,       Davahu hranu; pròstu, sve što ima:       Znači da dobročinstva se ne plaše —       Tu trûdni zaklon, tûžni pomoć prima,  Sretnijima za pouk, za sram lošim svima. 
 69. 
      Baš, nà kraju, kad odluku on stvori       Da napusti taj gorski kraj pun čuda,       Put pritisnuše pljačkáši najgori,       Ognjem i mačem harajući svuda;       Stog vjernu četu skupi da ga tuda,       Akàrnanijom vodi, koja nije       Nevična borbi nit se plaši truda,       Dok ne vidje gdje Ahelos [62]  se vije  I spazi Etoliju što se za njim krije. 
 70. 
      Gdje pust Utràki svija se u krugu       I trudni vali spokojno se siju,       Kako su tamne krošnje svježem lugu       Kad se u ponoć na grud lúke sviju,       Dok zapadni se vjetri šapćuć liju,       Ljubeć, ne mršteć, mir plave dubìne: —       Da drag je gost tu, Haroldu ne kriju,       Neganut ne htje prizor taj da mîne  Jer mu užitak pruža čar noćne tišìne. 
 71. 
      Na ravnu žalu noćna vatra gori,       Gozbi je kraj, u krug se vino reda, [63]       Da se tu tko neòpazice stvori       Zgranuo bi ga prizor koji gleda;       Najtišem satu noć još proći ne da,       Narodne igre četa plesat stade;       Palikar [64]  svaki sablju baci s reda,       I, muž do muža, ruku drugom dade,  U kolu pojuć čudno, kao da se jade. 
 72. 
      Childe Harold blizu stajao je tada       I gledao bez zlovolje u  cio       Taj ples i zanos, nevin, surov mada:       Zaista prost za oko nije bio,       Barbarski premda, čedan čar je krio;       I dok na licu plamen im je sjao,       U hitroj kretnji sjaj se okom lio,       Pram dug im divlji do  pasa  je pao,  Dok svak je napol pjevo a napol se drao: 
 I. 
 Tamburđi, Tamburđi! [65]  uzbuna je tvoja  Za hrabroga náda, obećanje boja;  Sva djeca planína na taj zov se kupe,  Himar, Ilir, mrki Suliot, svi hrupe! 
 II. 
 Tko je hrabar kao mrk Suliot smjeli,  S čupavim kožúhom, suknjom što se bijeli?  On vuku i orlu pušta svoja stada  I ko potok s hridi u dolinu pada. 
 III. 
 Zar Himare [66]  sin će, što ni drugu svome  Ne prašta, oprostit dušmaninu zlome?  Zar će sustat puške sigurne što prijete?  Od dušmanskih grudi zar je ljepše mete? 
 IV. 
 Sad Makèdonija šalje hrabri soj;  Svak ostavlja za tren spilje i lov svoj;  Crven šal će još crvèniji bit, prije  Nego boj se svrši, sablja za pas svije. 
 V. 
 Tad gusari Parge [67]  što su uz val skriti,  Blijede Franke učeć što znači rob biti,  Na žalu će veslo ostavit i lađu,  Da zarobljeníka u šikari nađu. 
 VI. 
 Ne tražim užitke što ih bogat grabi,   Sablje će mi steći što kupuje slabi;  Mlâdu će mi dati s kosom kao svila,  Mnoge djeve otet iz majčina krila. 
 VII. 
 Ljubim lijepo lice koje ima djeva,  Uspava me usnom, utješi kad pjeva;  Nek donese liru što zvuk skladan stvara,  I poje o smrti svoga gospodara. 
 VIII. 
 Prisjeti se trena kad Prevesa pade, [68]  Gle krik pobjednika, pobijeđenih jade;  Krovove što plamte, plijena pune šake;  Poštedjesmo lijepe a poklasmo jake. 
 IX. 
 Milost ne znam, zá me straha ne imáde;  Tko služi Vezíra, taj za njih ne znáde:  Polumjesec koji proroku [69]  nam sjaše  Još ne vidje vođe poput Ali-paše. 
 X. 
 Sin mu Muktar [70]  crni na Dunav sad ide,  Svi Džauri [71]  drhte kad rep konjski vide; [72]  Kad Delije jurnu s obala u kas  Malo Moskovíta [73]  tu će naći spas! 
 XI. 
 Seliktaru! [74]  vadi sablju našeg vođe;  Tamburđi! ti zoveš da se u boj pođe.  Planìne, što k moru vidjeste nas ići,  Mi pobijedit ćemo il će smrt nas stići! [75] 
 73. 
      O Grčka! tužni ti ostáče moći!       Besmrtna premda više nisi; pala       A silna! Za kim djeca će ti poći       Da svikla ropstvu skršit bi ga znala?       Nisu ti kao ona šaka mala       Boraca voljnih da se u smrt krene,       Sred Termopila [76]  grobnih što je stála —       Oh! tko ohrabrit duh će taj što vene  I doć ti s Eurote [77]  u grob, da te prene? 
 74. 
      Duše slobode! navrh Phyla [78]  kada       S Trasìbulom [79]  i drûzima ti stade,       Zar slutio si strašni čas što sada       Na Atičku ti  râvan  mrakom pade?       Tirana sada trideset ne vade       Lanac, već svaki gad ga ná te  prti ;       Ne diže tvoj se sin, tek psovat znáde,       Dršćuć pod Turskom rukom; slabić strti,  Na riječi i na djelu nejak, rob do smrti. 
 75. 
      Sva osim lika, izmijenjena! tko,       Kad vidi plam taj što sja iz svih zjena,       Tko ne bi držo da grud taknu to       Vječni tvoj plam, Slobodo izgubljena!       Sanjaju mnogi da su blizu trena       Što natrag će im dati djedovinu:       Oružje vape srca ponesèna,       A sami neće da u boju ginu  I s tužne liste Ropstva ime svoje skinu. 
 76. 
      Nasljeđem roblje! znate li, tko žudi       Slobodu, mora sam se za nju biti —       Desnicom valja da se za nju trudi.       Zar će vam pomoć Gal il Moskovíti?       Ne! Jest, vrat mogu dušmanu vam sviti,       Al sjat Slobode oltar neće vama.       Helota [80]  sjeno! na dušmane híti!       Grčka! vladare mijenjaš, ista sáma;  Prođe ti slave dan, al ne i ljeta srama. 
 77. 
      Grad od Džaura otet za Aláha,       Preòtet može Džaur Otomanu,       I Saraj-kula visoka bez straha       Primiti Franka, [81]  gosta u tom stanu;       Il Vahaba zli nakot [82]  koji banu       I svet plijen ote s Prorokova groba,       Put probit može na Zapadnu stranu:       Al ovdje neće doć slobode doba,  Nego će godinama rob tu rađat roba. 
 78. 
      Ipak gle radost pred korizmu sine, [83]       Pokoru, koju zakon sveti [84]  spravi,       Da teret smrtnih grijeha čovjek skine       Molitvom noćnom, postom dnevnim: prâvi       Pokajnik prije nego  kostrijet  stavi,       Vjera par dana veselja je dala       Svakom, da tajno uživa i slavi       U šarenome plesu masken-bala,  I pridruži se vedroj vrevi Karnevala. 
 79. 
      A tko užitak kao ti zna pružit,       Stambule! carstva tog carice prije?       Sofiju premda turban stade kužit,       I Grčka zalud u njen oltar zrije:       (Vaj! bol njen još se mojom pjesmom lije!)       Vedar njen pjesnik jednom bje, jer duh       Slobodan bje, sad lažno svak se smije;       Ne vidjeh nikad prizor nit zvuk čuh,  Kakav na Bosforu mi plijeni vid i sluh. 
 80. 
      Glasna na žalu bješe vedra vreva,       Glazba se mijenja ali zvuk njen traje,       I šum vesála odmjeren s njom pjeva       A titrav val joj sladak žamor daje:       Kraljica plime povrh složna sjaje,       I kad blag lahor stade mreškat vale,       Kao da s trona slazi, jače sva je       Zasjala, slike blistat su joj stale  Kao da val pjenušav vatrom kupa žale. 
 81. 
      Barke se mnoge usred pjene vide       A kćeri zemlje igraju na kraju,       Počinut doma nikom se ne ide,       Dok drhti dlan i vlažne oči sjaju       Plamom kom teško odoljeti znaju,       Vraćaju stisak stiskom ruke spretne:       Ljubavi mlada! zar za mudre haju       I cinike tu tvoje ruže cvjetne,  Tâj tren, tâj, spas je  žiću  za sve dane sjetne. 
 82. 
      Al u toj gužvi vedre maskerade       Zar mnogim srce tajna bol ne mòri,       Što napol čak se i kroz masku krade?       Tima to môre što blago mrmòri       Ko da o tuzi uzaludnoj zbori;       Tima ta strast, što obuze te ljude,       Mîsli i prezir rađa što ih kori:       Kako tî mrze smijeh obijesti lude,  I ruho vedro mijenjat za mrtvačko žude! 
 83. 
      To mora pravi sin Grčke da ćuti,       Ako u Grčkoj koji sad još diše:       Ne taj što brblja o ratu, a šuti       U miru ropskom, i tek suze briše,       Dok leđa mu pred tiranom se sviše,       U ruci držeć ropski srp, ne ćordu:       Ah! Grčka! manje ljubi te kôm više       Dala si — krv i rod i prošlost gordu  Otáca, rug za tvoju izrođenu hordu! 
 84. 
      Lakademonci [85]  kada smjelost steknu,       Epaminondas [86]  kada Tebu zdáde,       Djeci Atene kada srca breknu,       Muževe kad ti Grčka majka dáde,       Obnovit ćeš se; prije nemaš nade.       Tisuću ljeta treba da se stvori       Država; tren je sruši: a zar znáde       Čovjek obnovit sjaj njen što ne gori,  I krepost, dok se Vrijeme i Kob s njime bori? 
 85. 
      Kako si ipak lijepa u svom bolu,       Bogova palih zemljo, divnih ljudi!       Brda pod snijegom i zelen u dolu,       Znak su da raskoš Priroda ti nudi:       Tvoj stup, tvoj hram kog sruši usud hudi,       S junačkom tom se zemljom miješa sada,       Kojoj plug mnogi prosti para grûdi:       Spomenik svaki, djelo smrtnog rada,  Sve redom, osim znane Vrednote, tu strada; 
 86. 
      Osim gdje kakav samotan stup plače       Nad palom braćom iz jednake stijene; [87]       Osim gdje hram se Tritonijin [88]  tače       Rta Colonna, [89]  i sja iznad pjene;       Osim gdje borca kakvog kriju sjene,       Gdje je na gròb mu travni pokrov pao       I stari, ali zaborav ne; skrene       Tu stranac tek da, obziran bi, stao,  Ko i ja, pogledao, da uzdahne: »Jao«! 
 87. 
      Ipak je plav tvoj svod i divlje gore,       Gaj je tvoj nježan, njive su zelène,       Ko smijeh Minêrvin [90]  masline ti zòre,       Hymettus [91]  med još dariva iz stijene;       Tu pčela gradi slatke kule njene,       Slobodna luta kroz brda ti čista;       Apolon [92]  ljeto u zlato ti djene,       S Mendelija [93]  se mramor tad sav blista;  Slobode, Slave nema, al je  Narav  ista. 
 88. 
      Gdje god se stane tlo je sveto svuda;       Na tebi nigdje ružan lik da sine,       Svuda se stere silno carstvo čûda       I sve se priče Muza stvárnim čine,       Dok zamori se oko koje  pline       Krajem gdje dom svoj náđe san naš davni;       Niz brijeg i dol, kroz njive i dolìne       Stupa moć koja svaki hram tvoj sravni:  Atena drhti, stoji tek Maraton [94]  slavni. 
 89. 
      Sunce i zemlja, al ne i rob, [95]  isti       U svem su osim tuđeg gospodara;       Još čuva među svoju i glas čisti       To poprište, perzijanska kud hara       Horda, u smrt što grčki mač je stvara,       Kao tog jutra što je Slavi díka,       Kad Maraton bje ime puno čara;       Tko šapne ga, već pred njim raste slika:  Polje, vojnici, bitka, juriš pobjednika, 
 90. 
      Bijeg Mèdijaca, [96]  slomljen luk bez strijela;       Vatren Grk, koplje s kojega krv pada;       Planine iznad, More, Zemlja cijela       Dolje; Smrt sprijeda, Uništenje  zâda !       Takav bje prizor — što tu osta sada?       Što je tu svet znak za ta djela stâra,       Osmijeh Slobode, plač Azije tada?       Oskvrnjen grob i opljačkana  žara ,  Prah što ga, stranče grubi, konj pod tobom stvara. 
 91. 
      Ipak ostatku tvoga prošlog sjaja       Poklonik sjetan al uporan hrli;       I putnik što na jonskom vjetru zdvaja,       Pozdravit borbe i pjesme kraj vrli;       Povijest i jezik tvoj će neumrli       Još dugo budit u mladeži sanje;       Mladiću nauk! starcu čast! što grli       Mudri a pjesnik poštuje ne manje,  Kad Palada [97]  i Muza kažu strašno znanje. 
 92. 
      Dom žudi srce koje iz njeg póđe       Ako uz oganj bješe tko mu mio;       Tko osamljen je neka ovdje dôđe       Bude li, srodnu zemiju gledat htio.       Grčka, to nije kraj gdje smijeh bi srio:       Al taj kog Tuga mori tu nek stane,       Zaboravit će gdje je rođen bio       Kad spusti se niz svete delfske strâne  Ili u dol, gdje Pers [98]  i Grk su pali, bane. 
 93. 
      Nek takav u kraj ovaj sveti stigne       I pustim čarom tim nek mirno krene;       Ostatke pazeć — neka dlan ne digne       Da nakazi ih već unakažene!       Oltar tu nije zato da ga plijene:       Poštuj ostatke jednom poštovane;       Da ne bude nam na imenu sjene,       Da cvatiš tu gdje poče mlade dane,  Dok život tvoj i ljubav poštenjem se hrane. 
 94. 
      Ti, kojem ovaj predugački poj       Neslavnom pjesmom dokolicu siti,       Sred pjesnika ćeš glas izgubit svoj,       Glasnijih, kojih sve će više biti:       Pusti da lovor uveli njih kiti —       Ne pòtiče duh sukob takav grubi,       jer svađu a ni hvalu neće, niti       Prići dâ srcu nježnom što ga snubi,  Ni jednog nema kad ni jednoga ne ljûbi. 
 95. 
      Ode i tî, ti ljubljena i mila! [99]       Što mladost te i ljubav veza zá me;       Što nè bi nitko dala si mi bila,       Nevrijedan premda ja sam tebe sáme.       Što je moj život? tebe kriju tame!       Neće, kad s puta dođe, pozdrav čuti       Taj što zbog sati prošlih pun je čame —       Oh da ih ne bje il da tek ih sluti!  Kad dođe nek ga novi ne odvuku púti! 
 96. 
      Oh! ti što ljubiš, ljubljena i draga!       Kako kroz misli sebična Bol vrti       I prošlost kojoj nek nestane traga!       Al Vrijeme će mi tvoju sjenu strti.       Sve što si mogla, sve mi uze, Smrti!       Majku i drûga, [100]  sad od drûga više;       Nikad ti brži strelice vrh krti       Ne bješe, nit se boli s bolom sliše  Da malih životnih me radosti još liše. 
 97. 
      Moram li opet potonut u masi       I slijedit to što Mir tražit ne želi?       Gdje vreva zove i smijeh jak se glasi,       Lažan u srcu, grčeć obraz cijeli,       Čineći dvaput jadnijim duh sveli;       Ipak na licu što se silom smije       Hineć užitak il bijes krijuć vreli,       Smijeh dube brazdu kud se suza lije,  Il u grč usnu lažno nacerenu svije. 
 98. 
      Starit, zar ima od tog veće boli?       Što nam u čelo brazdu dublju zada?       Mrtve sve vidjet koje srce voli       I sam na svijetu biti ko ja sada.       Pred Sucem daj da poklonim se tada       Za razdvojena srca, strte náde:       Tecite dani mahnito! od kàda       Vrijeme sve duši drago mi ukráde,  I s jadom Starosti mi smiješa dane mlade. 
 Bilješke 
 
 
     [1]   Byron misli na požar što ga je izazvala eksplozija turske municije za vrijeme
mletačke opsade Atene 1687. god.
 
 
     [2]    Sin svanuća  — sunce.
 
 
     [3]    Prorok  — Muhamed.
 
 
     [4]    Sin Atene  — Sokrat; njegova je glasovita izreka:  Znam da ništa ne znam. 
 
 
     [5]    Aheron  — prema grč. mit. rijeka mrtvih u podzemnu svijetu.
 
 
     [6]    Saduceji  — političko-religiozna hebrejska sekta koja je pod djelomičnim
utjecajem helenističke kulture u oštrom sukobu s farizejima i niječe neka
tradicionalna vjerovanja.
 
 
     [7]    Sam  — Samos, grč. otok u Egejskom moru.
 
 
     [8]    Baktra  — područje zapadne Azije koje danas pripada Turkestanu i Iranu.
 
 
     [9]   Byron je ovu strofu napisao u Newsteadu u listopadu 1811. god. nakon što je čuo
za smrt svoga oksfordskog druga i prijatelja, glazbeno vrlo nadarenoga mladog
Eddlestonea, koji je preminuo u 21. godini. U pismu gospođici Pigot od
Southwella, pisanom u lipnju 1807, Byron ovako opisuje Eddlestonea:  On je točno dva sata mlađi od mene, gotovo moje visine, vrlo tanak, lijepa izgleda, tamnih očiju i svijetle kose. Moje mišljenje o njegovu umu vi već znate; nadam se da nikada neću doći u priliku da ga promijenim. 
 
 
   [10]    Saturnov sin  — Zeus.
 
 
   [11]    Kaledonija  — stari naziv za Škotsku
 
 
   [12]   Ovdje počinje Byronov napad na lorda Elgina (1766-1841), Škota koji je kao
engleski ambasador kod Porte sakupio mnoštvo grčkih starina, osobito s Partenona.
One su danas u Britanskom muzeju i tvore čuvenu Elginovu zbirku.
 
 
   [13]    Pikti  — prastanovnici Škotske.
 
 
   [14]   Goti — istočnogermanski narod porijeklom iz Skandinavije i s obala Baltika.
Dijele se na Istočne (Ostrogote) i zapadne (Vizigote). Zapadni su Goti pod Alarikom
osvojili Rim (410), osnovali državu u Galiji, zatim u Španjolskoj, gdje su ih
pokorili Arapi 711. godine.
 
 
   [15]    Harpije  — kćeri morskog boga Taumanta i Ocenide Elektre; odvratne,
smrdljive krilate žene s ptičjim tijelom.
 
 
   [16]    Egida  — štit Zeusa i Atene s glavom Gorgone, obrubljen zmijama.
 
 
   [17]    Alarik  — Alarik I (370-410), kralj Vizigota. Njega su, prema legendi, s
Akropole koju je bio osvojio, potjerali Minerva i Ahilej.
 
 
   [18]    Pelejev sin  — Ahilej.
 
 
   [19]    Had  — grčki bog podzemna svijeta; pojam se kasnije raširio i na sam
podzemni svijet.
 
 
   [20]    Pluton  — rimski bog podzemna svijeta, istovjetan s grčkim Hadom.
 
 
   [21]    Stiks  — jedna od rijeka podzemnog svijeta.
 
 
   [22]    Arion  — pjesnik i pjevač iz Metimne na otoku Lezbu, rođen oko 600. pr.
Krista. Dok je na brodu plovio u Korint, mornari su se dogovorili da ga ubiju i
opljačkaju. Kako su se bojali da ih ne izda, pozvali su ga da odluči: da počini
samoubojstvo na brodu ili da skoči u more. Arion je izabrao drugo, ali prije
nego će skočiti, zamolio ih je da još jednom zapjeva i zasvira na svojoj liri.
Kad je završio pjesmu skočio je u more, ali se nije utopio. Njegova pjesma
privukla je jato dupina. Jedan od njih uzeo ga na leđa i odnio na obalu.
 
 
   [23]    Tjesnac Calpe  — Gibraltarski tjesnac.
 
 
   [24]    Môri  — Mauri.
 
 
   [25]    Hekata  — grčka i rimska božica mjesečine i čarolija.
 
 
   [26]    Mauritanija  — dio zapadne Afrike, nasuprot Španjolskoj.
 
 
   [27]    Dijana  — staroitalska božica svjetlosti, lova i prirode; ovdje u
značenju — mjesec.
 
 
   [28]    Atos  — planina u Grčkoj, poznata po brojnim manastirima.
 
 
   [29]    Otoci Kalipse  — misli se da je Gozzo bio otok Kalipse, kćeri Titana
Atlanta, nimfe s mitskog otoka Ogigije. Homerov opis Ogigije jedan je od
najslikovitijih u cijeloj  Odiseji. 
 
 
   [30]    Mentor  — pratitelj Odisejeva sina Telemaha.
 
 
   [31]    Florence  — žena britanskog poslanika Spensera Smitha; rođena je u
Carigradu gdje je njen otac baron Herbert bio austrijski ambasador. Bila je
vrlo lijepa, ekscentrična i zanimljiva, nesretno udata žena. Byron ju je sreo
na Malti 1809. godine. Tada je imala nepunih 25 godina. Bila je umiješana u
neku zavjeru protiv Napoleona te je morala napustiti Veneciju. Njen je život
bio pun pustolovina i opasnosti. Ona je Byronova »nova Kalipsa«.
 
 
   [32]    Utopija  — Nigdina, idealna zemlja; djelo koje je napisao Thomas Moore
(1478-1535).
 
 
   [33]    Iskander  — tursko ime za Aleksandra Velikog.
 
 
   [34]    Imenjak mu  — Skenderbeg, albanski nacionalni junak (1405-1468),
posljednji knez koji se pokušavao oduprijeti prodoru Islama na Balkan. Bio je
muhamedanski odgojen a obraćen na kršćanstvo. Podržavali su ga mnogi pape
njegova vremena. Dvadeset godina odupirao se u utvrdi Kroja napadima sultana
Murata II, ali se napokon morao predati. Još jednom, kratko vrijeme pred svoju
smrt, utvrdio se u Kroji, boreći se tada protiv sultana Muhameda II. Njegovom
smrću napokon je skršen albanski otpor.
 
 
   [35]    Pusto mjesto  — otok Itaka.
 
 
   [36]    Penelopa  — Odisejeva vjerna žena.
 
 
   [37]    Sappho  — glasovita grčka pjesnikinja s početka VI. st. pr. Krista.
Živjela je na otoku Lezbu.
 
 
   [38]    Leucadia  — otok u Jonskom moru. S jedne se njegove hridine, zbog
nesretne ljubavi, u more bacila pjesnikinja Sappho. Današnji mu je naziv Santa
Maura.
 
 
   [39]    Actium, Lepant, Trafalgar  — mjesta gdje su se odigrale čuvene pomorske
bitke. Kod  Actiuma  se sukobila Oktavijanova i Antonijeva vojska 31. god.
pr. Krista. Antonije je poražen i, kako piše Byron u pismu majci 1809,  izgubio svijet, u malom zalivu gdje jedva dvije fregate mogu manevrirat. Lepant  je
morski tjesnac gdje se 1571. odigrala poznata bitka u kojoj su poraženi Turci,
nakon čega opada njihova moć na moru. U toj bitki Cervantes je izgubio lijevu
ruku.  Trafalgar  je rt na atlantskoj obali Španjolske. Tu je 21. listopada
1805. britanska flota pod zapovjedništvom admirala Nelsona nanijela težak poraz
francuskoj i španjolskoj floti.
 
 
   [40]   Vidi II. pj. bilj. 38.
 
 
   [41]    Pind  — planinski masiv između Epira i Tesalije; najviši vrh Smolikas
(2633 m), u antici jedan od vrhova posvećen Apolonu i Muzama.
 
 
   [42]    Stijene Sulija  — planina u zapadnom dijelu Epira, gdje je izbila pobuna
protiv Ali-paše. Ali-paša od Janine osvojio je Suli (grad i istoimeni kraj)
uništivši junački otpor njegovih stanovnika, Suliota, 1803. godine.
 
 
   [43]    Ambracija  — zaljev kraj grada Actiuma, poprište bitke između Oktavijana
te Antonija i Kleopatre. Vidi II. pj. bilj. 39.
 
 
   [44]    Žena ljupka i krhka  — Kleopatra; vidi IV. pj. bilj. 104.
 
 
   [45]    Azijski kralji  — povjesničari tvrde da je Antonije u spomenutoj bitki
kod Actiuma imao pod svojim zapovjedništvom 13 kraljeva. U bitki je Oktavijan
pobijedio Antonija. Za vrijeme bitke Kleopatra je pobjegla prva a Antonije joj
se pridružio. Napuštena je vojska tada većim dijelom prišla Oktavijanu.
 
 
   [46]    Cezara drugog trofej  — na drugoj strani zaliva, spomenutog u II. pj.
bilj. 43, ruševine su grada Nicopolisa i hipodroma što ga je August podigao u
čast svoje pobjede.
 
 
   [47]    Tempe  — uzvisina u Tesaliji u Grčkoj između planine Ose i Olimpa, kroz
koju teče rijeka Peneios.
 
 
   [48]    Aheruzijska voda  — najvjerojatnije jezero kod Janine, grada u
sjeverozapadnom Epiru.
 
 
   [49]    Albanski silni vođa  — Ali-paša od Janine (1741-1822), okrutni albanski
feudalac koji je 1788. god. podvrgao Janinu pod svoju vlast a 1803. podčinio
Suliote (vidi II. pj., bilj. 42.) Oslanjajući se na Rusiju i Francusku,
upravljao je zemljom neovisno od sultana. Godine 1820. morao je predati Janinu,
a dvije godine kasnije pao u borbi protiv Grka. Byrona, koji je kod njega
boravio tri dana, primio je vrlo gostoljubivo.
 
 
   [50]    Monaška Zica  — samostan i selo 4 sata udaljeni od Janine. U dolini teče
rijeka Kalamas (nekadašnji Aheron) i nedaleko od Zice tvori lijepi vodopad.
 
 
   [51]   Vidi II. pj. bilj. 19.
 
 
   [52]   Vidi II. pj. bilj. 20.
 
 
   [53]   Vidi I. pj. bilj. 24.
 
 
   [54]    Dodona  — Zeusovo svetište i proročište u Epiru; u Byronovo doba bilo je
nepoznato gdje se točno nalazi; otkriveno tek 1876. godine.
 
 
   [55]    Tomerit  — u davnini planina Tomarus.
 
 
   [56]    Laos  — rijeka u Epiru, danas Vojuša.
 
 
   [57]    Tepeleni  — rodno mjesto Ali-paše od Janine, grad u sjevernom Epiru.
 
 
   [58]    Ali  — Ali-paša od Janine. Vidi II. pj. bilj. 48.
 
 
   [59]    Hafiz  — nadimak jednog od najvećih perzijskih pjesnika, Šams-ud-dina Muhameda
(1320-1389), autora poznatog  Divana,  jedne od najpoznatijih i najljepših
zbirki istočnjačke poezije.
 
 
   [60]    Teian  — Anakreont, grčki pjesnik iz VI. st. pr. Krista, rodom iz Teosa u
Joniji. Pjeva o životnom veselju, slavi vino i ljubav.
 
 
   [61]   Byron je 9. studenog 1809. iz Prevese otputovao u Patras na lađi Ali-paše. Zbog
lošeg vremena iskrcali su se u Timari i odjahali u Volondorako, gdje je Byrona
lijepo primio jedan od albanskih glavara i dao mu pratnju od 30 Albanaca koji
su ga kopnom koje je vrvjelo od razbojnika, otpratili natrag u Prevesu, odakle
je drugom galijom otplovio u Vincu a zatim u Utraki i 29. studenog stigao u
Misolungi, gdje je 14 godina kasnije umro od groznice.
 
 
   [62]   62  Ahelos  — rijeka u Etoliji;  Akamanija  — pokrajina u zap. dijelu
srednje Grčke, između rijeke Ahelosa i mora; na sjeveru dopire do zaljeva Arte;
 Etolija  — pokrajina na zap. dijelu srednje Grčke.
 
 
   [63]   Albanski muslimani ne odriču se vina.
 
 
   [64]    Palikar  — skraćenica od grčke riječi  palikari;  opće ime za
vojnika; doslovno znači momak.
 
 
   [65]    Tamburđi!  — albanski, bubnjaru!
 
 
   [66]    Himara  — grad i pokrajina u Albaniji, nedaleko morske obale; cijeli kraj
je vrlo gorovit i lijep.
 
 
   [67]    Parga  — luka, veza Albanije s Krfom.
 
 
   [68]    Prevesa  — grčki grad koji je Ali-paša oteo Grcima i Francuzima. Kada ga
je zauzeo dao je odsjeći glave 200 građana tog grada.
 
 
   [69]   Vidi II. pj. bilj. 3.
 
 
   [70]    Muktar  — najstariji sin Ali-paše, paša od Bejruta. Kad su Rusi napali
turske pokrajine sjeverno od Dunava, Ali-paša ga je poslao protiv njih.
 
 
   [71]    Džauri  — nevjernici, tj. oni koji ne pripadaju islamskoj vjeri.
 
 
   [72]    Konjski rep  — tug, je bio oznaka Ali-paše kao znak dostojanstva.
 
 
   [73]    Moskoviti  — Moskovljani, u ovom slučaju Rusi općenito.
 
 
   [74]    Seliktar  — sabljonoša, onaj koji nosi pašinu sablju.
 
 
   [75]   Stihove ove pjesme Byron je uzeo iz različitih albanskih pjesama koje je bilježio.
 
 
   [76]    Termopili  — klanac u Tesaliji u Grčkoj, gdje je 480. pr. Krista u borbi
s Perzijancima hrabro izginulo 300 Spartanaca predvođenih legendarnim Leonidom.
 
 
   [77]    Eurota  — danas Iris, najveća rijeka na Peloponezu, u blizini Sparte.
 
 
   [78]    Phyle  — uzvišica odakle se lijepo vidi Atena. Uz pomoć malog broja
pristaša 404. pr. Krista zauzeo ju je Trasibul i Atenu oslobodio tiranije
tridesetorice oligarha.
 
 
   [79]    Trasibul  — vidi prethodnu bilješku.
 
 
   [80]    Heloti  — stanovnici Helosa, grada u Lakoniji, koje su Spartanci
pretvorili u roblje.
 
 
   [81]    Frank  — u orijentalnom smislu označava svakog Zapadnjaka, Europejca.
 
 
   [82]    Vahaba zli nakot  — religiozno-politička sekta unutar islama, čiji je
osnivač Muhamed ibn Vahab (1703-1787). Sekta osuđuje novotarije u islamu i
zahtijeva prvobitnu čistoću i povratak  Kuranu. 
 
 
   [83]    Radost pred korizmu  — karneval koji prethodi korizmi. Byron je takav
karneval vidio u Carigradu gdje je boravio od 13. svibnja do 14. srpnja 1810.
godine. O tome pjeva u strofama 79-82.
 
 
   [84]    Zakon sveti  — vjera.
 
 
   [85]    Lakademonci  — Lakademonjani, Spartanci.
 
 
   [86]    Epaminondas  — tebanski državnik i vojskovođa (oko 420-362. pr. Krista).
U doba njegove vladavine Teba je za kratko vrijeme stekla prevlast nad Grčkom.
 
 
   [87]    Iz jednake stijene  — kamenolom na planini Pantelicus, danas Mendeli,
odakle se vadio mramor za atenske spomenike.
 
 
   [88]    Tritonija  — kći Tritona, sina boga mora Posejdona.
 
 
   [89]    Rt Colonna  — rt Sunion na jugu Atike.
 
 
   [90]    Minerva  — rimska božica, jednaka s grčkom božicom Atenom.
 
 
   [91]    Hymettus  — planina u Atici, poznata po svom medu i mramoru.
 
 
   [92]   Vidi I. pj. bilj. 59.
 
 
   [93]   Vidi II. pj. bilj. 86.
 
 
   [94]    Maraton  — selo sjeveroistočno od Atene, u čijoj se blizini na
Maratonskom polju 490. godine pr. Krista zbila znana bitka između Grka i
Perzijanaca. Miltijad je tu porazio Perzijance a rob Diomedon je, prema
predaji, vijest donio u Atenu pretrčavši 42,2 km, nakon čega se srušio mrtav;
po tome današnji naziv maratonska trka.
 
 
   [95]    Kob  — Byron aludira na Diomedona. Vidi prethodnu bilješku.
 
 
   [96]    Medijci  — Perzijanci.
 
 
   [97]    Palada  — božica Atena.
 
 
   [98]    Pers  — Perzijanac.
 
 
   [99]   Byronu je majka umrla 1. kolovoza 1811. Byron je u Englesku stigao dan nakon njene
smrti. Njenoj je uspomeni posvećen i dio 96. strofe.
 
 
 [100]   Byronov prijatelj Charles Skinner Matthews utopio se 5. kolovoza 1811, samo
četiri dana nakon smrti Byronove majke.
 
 
 Treće pjevanje 
 Da bi vas ovo zanimanje prisililo da mislite na drugo, zaista nema drugog lijeka, osim vas i vremena. 
 Pismo pruskog kralja [1]   D' Alembertu,  7. rujna 1776. 
 1. 
      Jesi li majci slična, lijepo čedo!       Jedina kćeri srca mojeg, ADA? [2]       U plavim sam ti očima smijeh gledo       Kad rastasmo se [3]  — ali ne ko sada,       Već s nadom. — Prenuh s trzajem se, vlâda       Oko mene svud more; na visòku       Vjetri glas dižu: odlazim ja, mada       Ne znam gdje; ali prođe tren kad oku  Albion pružo bol je i radost dubòku. 
 2. 
      Još jednom! Jednom još na more plavo!       Val kao konj što svog jahača zna       Poda mnom skače. Urliku tom zdravo!       Kamo god hoće nek me brzo gna!       Premda ko trska drhti  snast  i sva       Jedra se krše kad ih vjetar šine,       Naprijed moram; kao drač sam ja       Bačen sa stijene da kroz pjenu pline  Kud god ga baci val i dah oluje  rine . 
 3. 
      Pjevah u ljeto života o Jednom       Što luta prognan od vlastite duše; [4]       Nastavljam sad s tom temom, davnom, vrijednom,       Nosim je sobom ko vjetar što puše       I nosi oblak: iz te priče ruše       Stare se misli i suh plač se sreta       Što ostavlja trag jalov i pun tmuše,       Po kojem teško prevaljena ljeta  Gaze života zadnji pijesak — pust, bez cvijeta. 
 4. 
      Otkad za mladu strast znam — smijeh il jad,       I srcu mi i harfi struna puče,       I obje škripe: možda zalud sad       Pjevati kušam ko što pjevah juče.       Ipak me, premda tužan, taj pjev vuče;       Da probudi me iz tog mučnog drijema       Sebične tuge i sreće — jer sûče       Zaborav na me — nije, premda nema  Za drugog značaj, to mi nezahvalna tema. 
 5. 
      Taj, što u svijetu tuge stârim biva,       Zbiljom, ne dobom, roneć u dubinu       Žića, pa čûda nema za nj; kog živa       Ljubav i bol, čast, slava, borba minu       I ne može u srce mu tišìnu       Trpljenja kao nož zbost: taj reć može       Zašto duh bježi u spilje, a plinu       U njem još slike i čvrsti se množe  Oblici, premda stari, koji dušu glože. 
 6. 
      To stvarat je i stvarajući dostić       Življenje dublje, mašti našoj tada       Dajući oblik, pružajući postić       Zamišljen život, ko što činim sada.       Što sam ja? Ništa: ali ti ne, mlada       Dušo mog uma! s kojom svijetom kružim,       Nevidljiva a budna, moj sjaj pada       U tvoj duh, s tvojim rođenjem se družim,  Čuvstvujem s tobom čuvstvo nemoćan da pružim: 
 7. 
      Al moram mislit manje divlje: — mislih       Predugo, mračno, dok ne posta sâm       Moj um, u viru vrelom snága svislih,       Vrtlog gdje mašta ruši se i plam:       Te, nevičan da srcu uzde dam,       Otrovah život svoj. Sad sve je kasno!       Premda sam drugi, isti ja sam, znam,       Jak snosit što ni vrijeme ne bi  làsno ,  I ne žaleći Sudbu gorki plod grist slasno. 
 8. 
      Preveć je o tom: — al to sve već próđe,       I na to doba tihi pečat pade.       Odsutan dugo HAROLD opet dóđe;       On, čije grudi  ćute  samo jade,       S ranom što nit se liječi, nit smrt dade;       Ipak mu Vrijeme, što podliježe mijeni,       Dob i lik mijenja i dušu: i krade       Iz duha plam, iz uda snagu plijeni;  I čaša se života tek uz sam rub pjeni. 
 9. 
      Prebrzo svoju ispi on i náđe       Da gorak talog bje; al snova nali,       S čišćega vrela, k tlu svetijem záđe       Smatrajuć izvor vječnim; zalud! svali       Nevidljiv lanac na nj se, koji pâli       I žulja vječno, neprimjetno steže       Premda ne zvecka, težak, šuti ali       Kida dok s bolom vuče ga i reže,  U stopu prateći ga kroz prizore svježe. 
 10. 
      Oprezno hladan združio se bio,       Siguran tobož, opet s bližnjim svima,       I držao da čvrst mu duh je cio,       Neranjivoga uma štit da ima,       Što, ako radost ne, ni jad ne prima;       Da on sam može u mnoštvo da stane       Nezapaženo, tražeć među tima       Dolične mîsli, ko sred zemlje strane  Gdje Priroda i Bog čudesima ih hrane. 
 11. 
      Tko može ružu gledat da ne želi       Njom okitit se? tko će obraz mio       Promatrat i sjaj što ga nježno preli       Ne ćuteć da star srcem nije bio       Nikad? tko slavu što je oblak svio       Sanja ne žudeć k zvijezdi joj se dići?       Harold još jednom u vrtlog se slio,       U vir vrtòglav, htijuć Vrijeme stići,  I k ljepšem nego kada mlad bje, cilju prići. 
 12. 
      Al brzo spozna da za ljudsko stado       Pogodan nije; s kojim malo ima       Zajedničkog, nevičan da rado       Podvrgne misli, premda duh mu njima       Obuzet prije bješe; on ne prima,       Nepokoran, nad umom svojim vlast       Duhova s kojim snagama se svima       Bori; gord u samoći, gdje zna cvast  Čist život, i bez ljudstva gdje diše u slast. 
 13. 
      Gdje brda strše, tu on náđe drûga;       Gdje more huči, tu se dom za nj krio;       Gdje svod je plav i gdje se sjaji dúga,       Sa strašću lutat znao je i htio;       Pustoš, val, šuma, spilja, taj svijet cio       Prijatelj bje mu; jednaki jer zbore       Jezik, još čišći no što mu je bio       Rodni, kog zna zapustit dok sjaj tvore  Sunčane zrake iznad jezera i gore. 
 14. 
      Kao Kaldejac [5]  zvijezde gledat stade,       Dok tamo bića nastanio nije       Sjajna ko one; dok zaborav jade       Zemaljske, svijet i slabost ljudsku krije:       Da u tom letu duh svoj držat smije       Bio bi sretan; ali glina guši       Vječnu mu iskru na sjaj kôm se vije       Zavidna, vezu ko da bi da sruši  Što vezuje nas s nebom koje nam se skruši. 
 15. 
      Al usred ljudskih nastambi on posta       Nemiran, tmuran, umoran i sveo,       Sokol što kríla podrezanih osta       A beskrajni mu zrak je dom: al smeo       Nije se, opet za boj bješe zreo       Ko ptica koja zatočena lúdi       Bijuć o kavez prsima dok vreo       Trak krvi perje ne skvasi, jer žudi  U bijesu, duh taj sputan, progrist svoje grudi. 
 16. 
      Samoizgnànik Harold opet luta,       Bez tračka nade al s manje tegóba;       Da živio je zalud, ta svijest ljuta,       Da kraj je svemu s ove strane groba,       Osmijehom skri mu Očaj što ga prôba,       Što, premda divlji — ko na trúpu lađe       Kad tone, pa u piću, dok tjeskòba       Smrtna svud vlada, posada spas nađe —  U njemu davnu radost budit zna još slađe. 
 17. 
      Stoj! — jer ti gaziš jednog Carstva prah! [6]       Jednoga Sloma plijen tu zemlja krije!       Zar poprsja tu nema da taj krah       Označi? stûpa gdje se trofej vije?       Ne; al stog lakše istina se  štije ,       Kakvo tlo prije bje nek takvo traje; —       Na kakvu žetvu crven dažd se lije!       Prvo i zadnje od svih polja, sva je  Zar dobit Pobjeda ti ta što kralja daje? 
 18. 
      Harold na polje lubanja tu stade,       Francuske grob, na Waterloo [7]  taj kleti!       Kako za sat môć zbrisa sve što dade       Na poklon, slavu odnoseć dok leti!       K zenitu oro tu se znao peti,       Krvavom pandžom tad o zemlju puče       Proboden kopljem pûka što se svêti;       Težnja i trud tu u ništa se sruče;  Komade lanca što je stezo svijet on vuče. 
 19. 
      Osveta shodna! Gal nek glođe bijedan       Lanac; — zar Svijet je slobodniji sada?       Zar pûci ginu da se sruši Jedan;       Il králje uče što je stvarno vláda?       Što! zar će Ropstvo opet kao tada       Dizat idóle prosvjećenja pale?       Zar taj što Lavu smrtnu ranu zada       Da časti Vuka? da ropski sred sale  Prijestolne klekne? Ne; daj dokaz prije hvále! 
 20. 
      Što jedan despot pade zar je dosta? [8]       Uzalud licem teku suze slane       Jer bez svog cvijeća Europa osta [9]       Kad vinograd joj zgaziše; u dane       Pustoši, ropstva, straha, smrti râne,       Svi rodiše se, i paše, kad krene       Milijunsko se mnoštvo; slavu gane       Najviše kad se u mirtu mač djene  Kakvim je Harmod [10]  smako tirana Atene. 
 21. 
      Zabave noćne zvuk se čuo, grad       Belgijski glavni [11]  skupio je tada       Ljepotice i Kavalire; sklad       Svjetiljki kupa ženska lica mlada       I muška hrabra, srca tuku; kada       Glazba se digne sve u zanos tone,       Zjena u zjeni ljubavi se nâda,       Svadbena zvona kao da romòne. [12]  Al mir! čuj dubok glas! ko mrtvačka da zvone! 
 22. 
      Zar nisi čuo? — Ne; to vjetar bije       Il kamenim se putem kola kreću;       Plešimo! nek užitku kraja nije;       Nema sna kad se Strast i Mladost sreću       I Vrijeme loveć hitrom nogom lijeću —       Ali čuj! — opet teški zvuk taj niče       Ko da mu oblak jeku stvara veću;       I jasnije se, smrtno, bliže miče!  Na oružje! to sada — to sada top riče! 
 23. 
      U udubljenju prozora te sale       Brunswicka kobni vođa [13]  bje; on ču       Prvi od svih da topovi to pale,       Proročkim uhom što Smrt sluti zlu;       I kad stog svi nasmijaše se tu,       Još bolje tad u srcu taj zvuk znade       Što oca [14]  mu na odar baci, svu       Osvetu što krv  ište  tražit stade,  Jurnu u boj, i, boreć ispred svih se, pade. 
 24. 
      Ah! nasta strka tada âmo-tamo,       Kapnuše suze, rastu žmarci jada,       I blijede lica što sat prije samo       Rumenjela su od laske što pada;       I rastanci su nagli, takvi kada       Mlada se srca cijepaju, i svako       Uzdiše kao nikad; tko se nada       Da iste oči više srest će lako  Kad nakon divne noći tê, da sviće tako! 
 25. 
      Uzjahuje se žurno: ratne čete,       Konji i kola klopoćući hrupe       Naprijed i u divljoj žurbi lete       Da se što prije u bojni red skupe;       Iz daljeg raste tutanj paljbe tupe;       A blizu bubanj ratni bije, diže       Vojnike prije zore, dok u grupe       Građani nijemo skupljaju se, blîže,  Il šapću blijedih usni: »Dušman! Stiže! Stiže!« 
 26. 
      Divlje, visòko »Zbor Cameron« [15]  jeknu!       Lochiela [16]  zov ratni, što ga čuše       Albyn [17]  i dušman Sakson: [18]  — kako sjeknu       Kroz noć ta pjesma čiji zvuci ruše       Divlje se, oštro! Dahom kojim puše       I puni gajde, puni i gorštáke       Hrabrošću rodnom, glasi njeni buše       Uši im pjevom što slavi junáke,  Sve Donalde im slavne i Evanse jake! 
 27. 
      Zanjihaše Ardeni [19]  lišće tada       Iznàd njih, rosno, ko da suze lije,       Jadajuć, ako neživo što jada,       Nad hrabrim što im — vaj! povratka nije,       Što će ko trava zgaženi bit prije       Noći, nju gaze sad a ona rasti       U prvu zelen iz njih će, jer vrije       U boj ta živa hrabrost puna strasti  Što s plamenom će nadom u prah hladni pasti. 
 28. 
      Jučer života bjehu puni oni,       Sinoć u društvu lijepom još su bili,       Ponoć zov nosi što ih u rat goni,       Jutro zbor ratni — a dan u čas tili       U veličanstven bojni red ih sili!       Oblaci gromni kupe se. Kad grunu       Na zemlju glina druga past će,  gnjili       Njezinoj pokrov, svi, u hrpu punu,  Jahač i konj — drug, dušman — zbiti skupa trunu! 
 29. 
      Bolja im lira slavi počast dâ:       Jednoga od njih ipak biram sprâvno,       Dijelom stog što u rodu s njim sam ja,       Dijelom što oca uvrijedih mu davno,       Dijelom što pjesmu čàsti ime slavno;       A on bje nâjodvàžniji, gdje bije       Smrt nâjgušće kroz redove, gdje glavno       Kreševo bješe, časniju grud prije,  Howarde [20]  vrli, tane pogodilo nije! 
 30. 
      Mnogi je plač i jecaj zá te pao,       I slab bi bio moj da znam ga dati;       Al kad pod stablo zeleno sam stao       Što žívo šumi tu gdje tî svoj  strati       Život, kad vidjeh polje to gdje cvati       Cvijetom i plod obećaje, gdje kreće       Proljet da djela blaga počne tkati,       S bezbrižnim jatom ptica što s njom lijeće,  Svratih gled s tog što nosi k tom što vratit neće. 
 31. 
      Svratih ga k tebi, k tisuću njih koji       Ostavili su redom svi praznìne       U srcu bližnjih, nek se upokòji       Spomen im na vas da vam milost sîne;       Morat će truba anđelska da vine,       Ne Slava, tê što žude ih, iàko       Glas slave za tren melem je, ne mîne       S njim muka čežnje zaludne, i tako  Mami još gorči vapaj časno ime svako. 
 32. 
      Kroz plač se smiju tî; i, kroz smijeh, žale;       Stablo se dugo prije pâda suši;       Brod plovi i kad jarboli se svale;       Krovište padne, al dugo u tmuši       Drevnoga dvora trune; kad mu sruši       Zabat se, stoji i dalje zid krivi;       Roba nadživi okov što ga guši;       Dan teče premda sunce skrî mrak sivi;  Tako i srce pukne, ali i dalje živi 
 33. 
      Ko razbijèno zrcalo što sije       Djelićem svakim i tisuću stvara       Slîka od jedne koja bješe prije,       Istih, sve više što se više pâra;       Tako, sve pamteć, srce s puno mâra       Razbito živi; nijèmi, studen ćuti,       Beskrvno, trpeć nèsan bol dok stara       Sve oko njega, i polako žuti  Ne dajuć o tom znaka, jer se o tom šuti. 
 34. 
      U život nam se očajanje svilo,       Životna snaga otrova — ta žila       Što hrani smrtno granje; jer bi bilo       Mrijet ništa; bôli jabuka je mila       Žiću, ko s Mrtvog mora tâ što bila       Pepeljava je: [21]  kad bi čovjek htio       Računat vijek po sreći što se zbila,       Držeći da je to tek život bio,  Reci — zar bi šezdeset ljeta brojit smio? 
 35. 
      Nabroja Psalmist [22]  ljudska ljeta: dosta       Bje ih; a ako tî ne brojiš krivo,       Waterloo, ti što zavidan im posta,       Skratio si ih dobro, kobna njivo!       Pamte te milijuni, djeci živo       Na usne često tvoj će odjek doći:       »Ovdje, gdje mač je sav u krvi plivo,       Bjehu i naši«, reći tad će moći,  I to je mnogo, to je sve što neće proći. 
 36. 
      Najveći tu je srušen, ne nâjgori       Čovjek, [23]  kog duh pun suprotnosti  tre ,       Te sad za stvari najveće se bori,       A sad za sitne s istim žarom sve,       U svemu krajnji! Da drukčiji bje,       Tvoj još bi bio tron, il nikad ne bi;       Hrabrost je uspon tvoj i pad: ti gle       Carski lik i sad kušaš vratit sebi,  I potrest svijet, ti Grome koji zemlju prebi! 
 37. 
      Osvajač zemlje i rob njezin ti si!       Još drhti s tebe, a ime ti slávno       Tako još ne bje kao sad kad nisi       Ništa, tek šala Slave što je davno       Udvarala ti, vazal tebi, spravno       Laskajuć jaru tvome dok si bio       Sam sebi bog; i isti takav ravno       Svim kraljevstvima tromim kojim smio  Prikazat si se onda kakvim god si htio. 
 38. 
      U zlu i dobru — čovjek manje-više       Bje, bježeć, vodeć s narodima rat;       Sad kraljevi ti vrat pod potplat sviše,       Sad ko prost vojnik bje se spreman dat;       Sposoban carstvom vladat, strt ga,  zdat ,       Nemoćan ti bje svladat svoju strast,       Ma kako znao ljudski duh si, znat       Svoj ne bje vješt, nit suzbit rata slast,  Spoznat da Kob i zvijezdu silnu pušta past. 
 39. 
      Ipak si dušom dobro snosit znao       S prirodnim mirom prevrtljivost doba,       Nek se to nehaj, um il ponos zvao,       Dušmanu žuč je znao dat da proba.       Kad cijeli skup te skolio pun zlóba       Da izruga tvoj pad, sa smiješkom gledo       Ustrajno si ih, mimo, s oka oba; —       Kad sreća presta pratit svoje čedo,  Zlu što ga snađe nije pognut on se predo. 
 40. 
      Mudriji nego u dòbru; jer tad       Častòhleplje ukrutilo te svako,       Pa s prezirom si gledat bio rad       Ljude i misli; mudro je ovàko       Osjećat, al ne i pokazat tako,       Oruđu što ti služi, prezir grubi,       U svoju propast obrćuć ga lako:       Nevrijedni svijet se stiče tek il gubi;  To vidje ti, i svatko tko tu stazu ljubi. 
 41. 
      Ako bje stvoren, ko na stijeni grad,       Stajat il sâm past, takav prezir ludi       Pomoć bje tek da ti ubrza pad;       Stube k tvom tronu bjehu mîsli ljúdi,       Divljenje njino mač što ti se nudi;       Filipov sin [24]  bje uloga ti, nije       (Osim da grimiz zbacio si s grudi)       Tvoj lik Diogen [25]  što se svijetu smije;  Ciniku s krunom svijet preširok brlog krije. 
 42. 
      Ali za srce nâglo mir je pako,       I  u tom  tvoj je zator; plamen vreli       Ispunja dušu i stat ne zna lako       U usko svoje biće, nego želi       Doprijet preko želje koju preli;       I, jednom užgan, ne gasi se tada,       Pothvate veće traži duh mu smjeli,       Umara tek ga mir; tom kojim vlada,  Groznica ta bje kobna, sad i bilo kada. 
 43. 
      To čini lúdim tê što ljude čine       Jednako lúdim; Kralje, Osvajače,       Sofiste, Barde, [26]  Državnike, ine       Sistéma svih i sekti Osnivače,       Sve nemirne što vrutke duha tlače       I sámi za tê koje lúde lúdi;       Nezavidnu li zavist bude! Drače       Kakve li nose! Otvore li grûdi  Od sjaja će i vlasti odùčit se ljudi. 
 44. 
      Dah im je nemir a život olúja       Na kojoj jašu da padnu na kraju,       Premda se hrane borbom koja buja,       I vijek svoj, propast preživjevši, traju,       Tonuć u suton, tî se osjećaju       Tromosti puni i boli, i tako       Mru; kao plam što trošeć se u sjaju       Svom gasi se, ko mač što trune lako,  Odbačen, rđajući neslavno onàko. 
 45. 
      Naći će, tko se na planìnu popne,       Vrhunce pune oblaka i snijega;       Tko ljudstvo svlada il se nada nj propne,       Gledat će mržnju onih ispod njega.       Iako sunce slave sja vrh svega       A ispod stere zemlja se i more,       Okò njeg stijenje ledeno svud  lijega ,       Nad golom glavom vjetri mu se ore,  Ko nagrada za muke što ga vode gore. 
 46. 
      Dalje od tîh! Svijet Mudrosti se krije       U stvaranju svom ili u tvom, trajna       Prirodo Majko! Tko bogàtiji je       Od tebe tu gdje teče tvoja Rajna? [27]       Tu gledao je Harold djela bajna,       Sklad svih ljepota; potok, hrid, gaj, njive,       Vinograd, krošnje, voće, polja sjajna,       I puste dvorce čije kule sive  Šalju svoj zbogom usred Propasti te žive. 
 47. 
      Tu stoje, ko što stoji vrli um,       Skršeni, nižem ne dajuć se puku,       Pusti, tek vjetra ispunja ih šum,       Il oblacima pružajući ruku.       Mladi i gordi bjehu jednom; huku       Stjegova gore, bitke dolje, čuše;       Al borci leže u krvavu múku       A stjegonoše sad su prah pun tmuše  I zid izdržat neće snage što ga ruše. 
 48. 
      Pod kruništem, sred zidina tih, vlast       Stanovala je sa strastima svima;       Razbojnik svaki s družbom vičnom krast       Haraše tu, ponòseći se zlima,       Ne manje ravan slavnim junacima.       Što odmetnici takvi još bi htjeli       Osim da povijest mjesto dâ i njima?       Prostora više, grob iskićen cijeli?  Nada im vruća bješe, duhom bjehu smjeli. 
 49. 
      U svađama barona kakva hrabra       Djela su tamo u zaborav pala!       Ljubav, što boje im na štitu sabra,       Što s ponosom ambleme im je tkala,       Kroz sav se oklop srca probit znala;       Strast im bje divlja i bje razlog što je       Saveznike u boj i rasap zvala,       Pa mnogi grad, zbog lijepe žene kòje,  U Rajni mutnoj vidje ruševine svoje. 
 50. 
      Al Tebe, rijeko obilna i jasna!       Valovi čiji blagoslove dijele       Obali što bi vječno bila krasna       Kad ljudske ruke pustit bi je htjele,       Kad obećani plod joj ne bi žnjele       Tom oštrom kosom rata — tvoju tada       Gledat dolinu gdje se vode bijele,       Raj bi na Zemlji bio; čak i sada  Zar nije Leta [28]  zá me taj tvoj tok pun sklada? 
 51. 
      Bezbroj su bitki obale ti znale,       Al njih već nesta, slava u mrak roni,       I Klanje skupi na kup visok pale;       Ni grobova im nema, gdje su oni?       Krv prošlu opra val tvoj što romòni,       Sve bje bez mrlje, povrh tvoje zračne       Razine sjajna zraka sunca zvoni,       Al zalud preko uspomene mračne  Valjat će val se tvoj, bez snage da je načne. 
 52. 
      U sebi Harold reče to i krenu,       Ali ne gluh za sve što tu na blag       I vedar cvrkut rane ptice prenu,       Tu gdje i izgon mogo bit bi drag:       Premda mu tmurnost pokri obraz nag       I mirna strogost, koja uze mjesto       Čuvstava žarčih, ali mekših, trag       Vedrine s lica još mu nije nesto,  Već takav mu ga prizor zna izmamit često. 
 53. 
      Za nj ljubav sva ne presta još, iàko       Njegovih strasti dane prah već krije.       Zalud je hladno gledat tê što tako       Smiješe se na nas; srcu druge nije       Nego uzvratit nježnost, premda prije       Gadeć se sav svijet odbi: jer ga mio       Spomen na jedne drage grudi grije,       On osjeti, kud čitav bi se slio,  I u najljepše čase uz njih svoje svio. 
 54. 
      I nauči on voljet — ne znam kako,       Jer to za tê ko on je strano — plâvi       Mladosti cvijet što nemoćan je tako       Čak i u ranoj dobi; što li savi       Toliko duh taj što za ljude pravi       Osjeća prezir, ne koristi znat;       Al tako bje; iako teško jâvi       U osami se hladnog čuvstva cvat,  Njemu on zasja kad sve drugo presta sjat. 
 55. 
      A jedna nježna grud bje, rekoh prije,       Što s njegovom je vežu veze veće       Od crkvenih; [29]  i, premda vječan nije,       Ta ljubav čista bje i varat neće,       Neprijateljstva svijeta ona sreće       Nepodijeljena, još se čvršće veže       U nevolji, kad žena lakše skreće;       Ta čvrsta bje, pa s obale te svježe  K tom srcu pûsti ovi pozdravi nek bježe! 
 I. 
 Drachenfels dvorac [30]  mrk na stijeni  Nad vìjugavom Rajnom vlada  Što širokim se tokom pjeni  Uz obale kraj vinograda,  I húmke cvjetnih grana pune,  I polje što se žitu nâda,  I gradovi što sve to krune  I bijele se sred toga sklada,  Što dvostruka mi radost, mila,  Bio bi, kad bi ti tu bila. 
 II. 
 Seljanka tamo plavih oči,  Ruku što rano cvijeće nude,  Sa smiješkom po tom raju kroči;  I feudalni dvorci rude  Kroz lišće svojim sivim zidom,  I obrušit se hridi žude,  Svodovi gordi trošnim bridom  Niz tu dolinu okom blude;  Al tek mi jedno tu na Rajni  Treba — tvog dlana dodir trajni! 
 III. 
 Ljiljane dobivène dajem;  Premda će svenut oni svi  Prije neg dlan tvoj taknu sjajem,  Ipak ih nemoj odbit ti;  Dragi su meni oni bili  Jer znam da srest će tvoju zjenu,  I čak tu prizvat duh tvoj mili  Kad ugledaš ih kako venu,  Znajuć uz Rajnu da su brani,  I od mog srca tvome dani! 
 IV. 
 Ponosno pjeni ta se rijeka,  Čar začaranog ovog tla,  Za okukom joj svakom čeka  Ljepota nova, svježa sva:  I najnadutiju grud ta  Privukla bi za život cio;  Na svijetu neću sresti ja  Kraj koji bi mi draži bio  Samo da tvoje oči sjajne  Ukrase još mi vodu Rajne! 
 56. 
      Kraj Koblenza [31]  se, navrh nježna brijega,       Mala i prosta piramida vije,       I kao kruna stoji nasred njega;       U podnožju svom prah junaka krije,       Dušmana naših — nek to razlog nije       Ne častiti Marceaua! [32]  tu gdje spava       On, suze, krupne suze, vojnik prije       Već prosu žaleć sudbu tog što dava  Za Francusku svoj život i za njena prava. 
 57. 
      Kratak i hrabar, slavan život mlad       Bje mu — drug za njim i dušman je plako;       Dolično strancu jest da moli sad       Za vrli duh taj da počiva lako;       On za Slobodu borac bje, a tako       Malo je onih što ne prekorače       Právo na kaznu koje ima svako       Tko mač njen nosi; njegov duh, dapàče,  Ostade čist i stoga narod za njim plače. 
 58. 
      Tu Ehrenbreitstein, [33]  srušeni taj grad,       Sav crn od mina, kaže još od čega       Bje zdan kad top ga bio je i kad       Uzalud tanad tukla ga je svega:       Pobjede kula! otkud kako  bjega       Dušman niz polje vidjelo se prije:       Al sruši Mir što nije Rat, krov s njega       Ljetni dažd skinu, a skinut ga nije  Olovni mogo što ga godinama bije. 
 59. 
      Zbogom ti, lijepa Rajno! Kako samo       Očaran stranac oklijeva da krene!       Kraj si gdje Samac može zavijek tamo       Lutat, il duše dvije sjedinjene;       Kad prestale bi kljucat ptice  zlene       Grud što se sama kinji, to bi tu       Bilo gdje, niti vedra nit bez sjene,       Divlja al ne i gruba, Narav tlu  Znači to što i jesen za godinu svu. 
 60. 
      Zbogom ti opet! Zalud zbogom sad!       Od tebe rastat ne može se trajno;       Um oblio je tvojih boja sklad;       Ako li pogled oklijeva da sjajno       Korito tvoje napusti, o Rajno!       To je stog što te srce hvali; strâna       Zemlja je možda ljepša, sjaji bajno,       Al ni u jedno nije tako zbrána  Ljepota, sjaj i nježnost — slava prošlih dana, 
 61. 
      Bezbrižno silna, plodni cvjetni znak       Zrelosti skore, sjaj bijelih gradóva,       Tok rijeke, ponor u kom vlada mrak,       Šume, u njima niz gotskih zidova,       Hridi ko kule visokoga krova       Čovjeku na rug stršeć; a tu k tome       Živi puk sretan ko i zemlja ova       Što teče svima u obilju svome,  Premda uz obale se njene Carstva lome. 
 62. 
      Al to se gubi. Alpe su vrh mene,       Prirode dvorci čije zîde diže       U oblak glave snijegom pokrivène       Da tako tronu Vječnosti su bliže,       Veličju otkud stvara se i stiže       Lavina — òna grmljavina snijega!       Sve što duh širi i plaši, tu nîže       Dokaz da Zemlja može, pored svega,  Dotaći Nebo dok je čovjek podno njega. 
 63. 
      Al prije neg se drznem tê visine       Promotrit, tu je kraj gdje zalud nije       Stat — Morat, [34]  polje gordo! pogled sine       Na sablastan trag palih koje krije,       Ne ćuteć sram za pobjednike prije;       Burgundci tu bez groba svuda leže,       Gomila kòsti, zauvijek da gnjije,       Spomenik sebi; — uz Stiks [35]  oni bježe  Nepokopani i na svaku dušu reže. 
 64. 
      Dok Waterloo je nalik klanju Canne, [36]       Maraton [37]  su i Morat ime slično;       I Slavu čistim pobjedama hrane,       Što steče dlan ih skroman, srce dično,       Gordih seljaka, bratstava što vično,       Nepotkupljeni, zbog kneževskih glava       Tu mriješe; tî ne kòre zemlje lično       Zbog svetogrđa zakona što  dâva  Moć kraljevima silom drakonskoga [38]  prava. 
 65. 
      Kraj pustog zida stup pustiji stoji,       Sivi i bolni spomen davnih dana;       Zadnji ostatak ljeta što ih broji,       I zgranut gleda, ko da neka strana       Moć stvori ga u kamen a još znána       Svijest mu je; još tu stoji u tom času       Na čudo svima tijela čvrsto zdána,       Dok vršnjak njegov, ponosni, na glasu  Aventicum [39]  se, sravnjen, po tlu rodnom rasu. 
 66. 
      Tu — oh! nek svéto ti je slatko ime! —       Julija [40]  — kćerka, privržena — dade       Mladost svu Nebu; srcem Nebu time       Bliža, na grob svog oca mrtva stade.       Pravda za suze ne zna, jer da znade       Spásla bi nju; al strog bje sudac plah,       Kraj tog kôg spasit nije mogla pade.       Grob im je prost, bez kipa u taj mah,  Jedno je srce tu, duh jedan, jedan prah. 
 67. 
      Al to su djela koja vječno traju,       Imèna što ne blijede niti smiju,       Premda sa zemlje carstva nestat znaju,       I rob i silnik rode se i mriju;       Vrlìne gora, silnija od sviju       Jest, bit će, bôli nadživjet će svoje,       I besmrtna će stajat dok je griju       Sunčeve zrake, ko Alpe što stoje,  Snježne i čiste nad svim tim pod njima što je. 
 68. 
      Jezero Leman kristalno me zove,       Zrcalo zvijezde i gore gdje svoje       Odraze čiste u dubini love       Tiho, visine daleke i bóje:       Preveć je ljudskog tu da dušu spoje       Pravo s tom snagom koju gledam sada;       Al će Samoća brzo misli moje       Skrite mi vratit, draže još od kàda  U tor zatvorih sebe lutajuć sred stada. 
 69. 
      Bježat od ljudi, to ih mrzit nije:       Ne mogu s njima boriti se svi,       Nezadovoljstvo nije ako skrije       Um se u izvor vlastit da ne vri       U vrućem mnoštvu, gdje smo plijenom mi       Zaraze svoje, dok nam malo važan       Ne postane sav plač i boj, i zli       Taj svijet, gdje zlo se za zlo mijenja, lažan  I svadljiv, gdje u borbi nitko nije snažan. 
 70. 
      Tu za tren život može past u uze       Kajanja kobnog, i svu krv nam duša       U tmini svojoj pretvorit u suze       Dok nam budućnost boji Noćna tmuša;       Životnom trkom zalud pobjeć kuša       Tko kroz mrak ide: najhrabriji žudi       K luci na moru koje se pjenùša;       Al lutalica što u Vječnost bludi,  Bròdi i bròdi, njemu luka se ne nudi. 
 71. 
      Zar nije bolje, dakle, samac biti       I ljubit Zemlju zbog zemaljskog čara?       Kraj plave Rajne što ko strijela hiti       Il ùz jezero čisto što je stvara       I hrani kao majka koja stara       Za lijepo čedo svoje se i pije       Cjelovom plač mu s lica puna žara; —       Zar živjeti ovako ljepše nije  Nego strast s mnoštvom koje pati ili bije. 
 72. 
      Ne živim sam u sebi već sam dio       Tog oko sebe; i radost za mene       Planine su, al uvijek mi je bio       Mučan bruj grada: nema mrske sjene       Priroda za me, osim što sam njene       Putene spone kolut, da se broji       U bića nesklon, kad duh zna da krene       U let, da s nebom i s morem se spoji,  I zvijezdama, ne zalud, da na vrhu stoji. 
 73. 
      I tako sam upijen, život to je:       Na nastanjenu pustoš prošlu gledam       Kao na užas i borbu gdje s moje       Krivnje sam neke suđen da se predam       Jadu, da radim, patim; al se ne dam       Najzad, zbog novog perja; već mi klija,       Premda je mlado, u vjetru ga redam       U krila kojim ratovat s njim prija,  Preziruć okov gline što nam biće svija. 
 74. 
      I kad, na kraju, um se lišen nađe       Sveg tog što mrzi u sramnu obliku,       Nevezan tijelom, osim tim što slađe       Živjet u muhe i crva će liku —       Elementi kad stope se u sliku       Jednu, a prah je prah, zar neću tada       Tamniju, ali dražu  svekoliku       Vidjeti stvarnost? miso bez ograda?  Duh svega? kog sam dio besmrtni i sada? 
 75. 
      Zar nisu brda, vali, nebo, dio       Mene i moje duše, a ja njih?       Zar nije zanos s ljubavlju se slio       Zbog njih u srcu mom? Zbog stvari tih       Zar da ne prezrem druge? Radije bih       Trpio nego mijenjo čuvstva ta       Za teški zemni nehaj onih svih       Čije se oči drže samo tla,  Svinute dolje, čija misao ne sja! 
 76. 
      Al to mi nije tema! Vraćam ja se       Tom što je bliže, i pozivam sve       Što urne vole promatrati da se       Okrenu k Jednom, čiji prah žar bje,       Građanu zemlje gdje čist zrak ja, gle,       Dišem za časak — tu gost ne za dugo,       Gdje rođen taj je što od žudnje mre       Da slavan bude; cilj kom bih se rúgo,  Kojem, da dostigne, žrtvova sve drugo. 
 77. 
      Tu Rousseau, [41]  sofist što sam sebe muči,       Apostol patnje koji čîni lije       Na strast i snagu govorničku lûči       Iz boli, prvi put tu znao nije       Govorit, dah mu zasta; premda prije       Bje vješt da ludost lijepom stvori, kriva       Djela i misli u rajske da skrije       Riječi, ko sunce čija svjetlost živa  Zabljesne oči, gdje se brza suza skriva. 
 78. 
      Ljubav mu bješe strâsti bit: — ko drvo       Kog šinu grom od eterskoga plama       On užgan bje i spaljen; to mu prvo,       I ljubav, isto bje. Al tâ što slâma       Srce mu, nije stvarna živa dama,       Ni mrtva neka koja kroz san mîne,       Već idealna ljepota što sama       U njemu posta stvarnost, da mu sîne  Kroz žarke knjige, premda suludim se čine. 
 79. 
      Ta  ljubav sebe u Juliji stvori,       Svim divljim je i slatkim  ona  kiti;       I pozdravlja k tom cjelov za kim gori       Svakoga jutra usna mu što hiti       K njezinoj, al će dodir njihov biti       Tek prijatèljski; ipak on mu bûdi       Mozak i srce vatrom strasti siti;       Iz uzdaha tog više sreće rudi,  Možda, neg iz tog svega što prost duh imat žúdi. [42] 
 80. 
      S dušmanima je traženim boj bio       Sav vijek, il s odbijènim drugovima;       Jer mu u duhu hram se Sumnje krio,       I stoga žrtve  izbra  među tima,       Slijepo i bijesno boreći se s njima.       Al on bje lud — zbog čega, tko će znati?       Jer razlog može skriven ostat svima;       Lud bje od  boljke  il jada s kog pati,  Do mjere najgore što razumnost je prati. 
 81. 
      Jer nadahnut tad bje, iz njega pade       Ko ìz Pitijske spilje [43]  davno prije       Proroštvo od kog sav svijet gorjet stade,       Dok kraljevstva sva s lica svog ne skrije:       Ne bje li to zbog Francuske? što bije       Tiranija je godina pa gine       Pod jarmom što ga nosi, sve dok nije       Na njegov glas i njegove družine  Digla se s bijesom, u kom strah prevladan pline? 
 82. 
      Spomenik strašni digoše si! Slom       Nazora starih — stvâri koja zòri       U duhu doba: rastrgaše k tom       Velo i sad svem svijetu tajnu zbori.       Al se i dòbro osim zla tim  sori ,       Tek ruševine ostaše za njima       Da se na istim temeljima stvori       Opet i tron i tamnica, jer tima  Ambicija je bila uporna ko svima. [44] 
 83. 
      Al neće trajat nit se trpjet to!       Osjeti ljudstvo moć i sruši sve.       Mogli su bolje rabit je, al zlo       Postupi jedan s drugim, sve zbog te       Hrabrosti nove smilovanje mre       U samilosti a bje ukras njen.       Ti stanovnici spilje tlake zlê       Ne bjehu orli što dan piju živ,  Je l čudo tad što, katkad, ščepaše plijen kriv. 
 84. 
      Bez ožiljka zar rana ostat može?       Srčane duže krvare, al nose       Ožiljke što ga kvare; ti što glože       S nadom se svojom, savladani, snose       Šutnju, al ne i podložnost: strast to se       Povukla samo i dah, sve dok i ti       Ne okaju; zbog čeg bi zdvajalo se.       Kazna il oprost bje, jest ili hiti —  I sporiji u jednom od tog ćemo biti. 
 85. 
      Lemane, čisti, mirni! kada skupa       Jezero ti i svijet gdje življah stavim,       Opominje me, mirom što me kupa,       Da mutne zemne vode vrelom zdravim       Zamijenim. Ovo tiho jedro pravim       Bešumnim krilom tjera moje smutnje;       Rik mora ljubljah, al ti sladak s plavim       Šaptom si ko glas Sestrin [45]  blag bez ljutnje,  Još ne ganu me ništa poput ove šutnje. 
 86. 
      Noćni mir svud je, mrak, al kroza nj blista       Tvoj rub i oštri vrhovi planína,       U nježnom spletu, ali líka čista       Samo je Jura [46]  tamna i s visína,       Ruši se strmo; s obale svježina       Stiže i miris cvjetova što roje       Mladi se tamo; u uho tišina       S dignuta vesla toči kapi svoje,  Il zrikavac još jednom »laku noć« svoj poje; 
 87. 
      Večernji on je pjevač koji pravi       Djetinjstvom život, pjeva sebe svega;       Pokatkad ptica iz grmlja se javi       Pjesmom za tren, i muk tad opet lijega.       Kao da šapat lebdi iznad brijega,       Al to je mašta, jer rose zvjezdane       Ljubavne svoje suze iznad njega       Toče i brišu, dok prirodu hrane  Duhom svih boja što su njedru njenom dane. 
 88. 
      Vi zvijezde! što ste poezija neba!       Ako po vama čitamo sudbìnu       Ljúdi i cârstva — tad oprostit treba       Što želje, da bi stekli veličìnu,       Ništavnost našu smrtnu često mînu       I traže srodnost s vama; jer se gnijezde       Tu tajna i ljepota, kroz daljìnu       Štovanje tako i ljubav nam jezde,  Stog sreću, slavu, život i moć zovu: zvijezde. 
 89. 
      Zemlja i svod su mirni — premda bdiju,       Ne dišu kao i mi kad najviše       Ćutimo; kad nas misli obaviju: —       Zemlja i svod su mirni: sve što diše,       Od zvijezda pa do vode što se njiše       Uz sprud, u život napet sve se spoji,       Gdje se ni dah ni zrak ni list ne brîše,       Već su čêst bića i smisla tog koji  Tvorac i zaštita je svega što postoji. 
 90. 
      Tad osjećaj nam beskrajnog se bûdi       U osami, gdje sámi smo nâjmanje,       Istina što nam cijelim bićem rúdi       Čisteć nas òd nas: to je zvuk i stanje       Duše i glazbe vir gdje leži znanje       Vječnoga sklada, i čar iz njeg zòri       Kiterskom kraju [47]  nalik, u to tkanje       Ljepote veže stvari sve; — to sori  I razorùža Smrt, što, kad bi mogla, mori. 
 91. 
      Nisu uzàlud Perzijanci stari       Dizali oltar na vrhuncu gòre       Najviše, i tu pravili ustvári       Hram bez zidova, da Duh onaj dvòre       Pred kim su slaba svetišta što tvore       Ljudske ih ruke. Usporedi sâm       Stup gotski, grčki, gdje idoli zore,       S Prirode carstvom, zemljom, zrakom, hram  Ne gradi da u nj samo svedeš molbe plam. 
 92. 
      Promijenio se svod! — O, kakva mijena!       Noći, olújo, tmino, kako bajna       Vaša je snaga, kao bljesak zjena       Crnih u žene! Grmljavina trajna       Od vrha na vrh, kroz planine, sjajna       Skače! Ne nasta iz jednog oblaka       Već svaku goru stresa jeka tajna,       I Jura šalje odgovor iz mraka  Alpama, na što glasno odziva se svaka. [48] 
 93. 
      I sve je to u noći: — Noći krasna!       Za san ti nisi poslana! O dâj       Da dijelim čar užitka tvoga strasna —       Da dio tvoj sam i oluje! Sjaj       Kakav li kupa jezero, sav kraj       Fosforno more jest, i kiša pada       Plešuć na zemlju! Sad svud mrak je taj,       Sad radost svuda kroz planine vlada  Kao da slave potres taj što ču se sada. 
 94. 
      Tu, gdje pût brza Rona [49]  traži, gore       Na drâge mržnjom rastavljene liče,       Što im dubine glože se i bore,       Tako da srest se, ta srca što kriče,       Ne mogu opet; premda ljubav niče       U svađenim tim dušama, bijes cvat       Njihov im smrvi, pa se dalje miče:       Umre, al mnogih hladnih ljêta sat  Ostavi im — da vode sámi sobom rat. 
 95. 
      Sad, tu gdje Rona probi prolaz svoj,       Najjača se od svih oluja krade:       Jer tu, ne jedna, već ih čitav roj       Iz dlana ù dlan munje bacat stade       Bljeskajuć svuda; najsjajnija pade       U strmi klanac lučeći planine,       Tê sjajem svojim — ko da svjesno znáde       Da, ù te puste ponore kad sine  Ognjem sve što se skriva tu treba da zgine. 
 96. 
      Vi! gore, rijeko, vjetri, nebo, grome,       Jezero! s noći, s munjom, s oblacima       I s dušom koja osjeća, u tome       Sve je što budnim čini me; ta plima       Glasova vaših što ih beskraj prima,       Za sve što bdi u meni — dok snim, zvoni!       Al cilj, olúje, gdje vam je! Zar tima       Nalik ste s kojim ljudska grud se goni?  Il znate neko gnijezdo, ko i orli oni? 
 97. 
      Izreć i utjelòvit kad bih mogo       Sve što u meni leži — dati mah       Mislima svojim, kad bih snage smogo,       Um, srce, čuvstva jaka, slaba, dah,       Ono što tražih i još tražim plah,       Snosim, znam, ćutim — u riječ jednu  slit ,       To grom bi bio, reko bih je; ah,       Ovako ja ću uvijek nečut bit,  I nijemu misao u sebi, ko mač, krit. 
 98. 
      Jutro se opet rađa, sve u rosi,       Cvjetno u licu što se vedro smije,       Mirisna daha oblake što nosi,       Životno ko da zemlja groblje nije       Zoreći u dan: pred nama se vije       Života našeg tok: i tako ja,       Lemane, mogu tu gdje žal tvoj sije       Razmišljanju se dat, ne proć, jer zna  Zadržat me, stan kada pravi mu se da. 
 99. 
      O, Clarens, [50]  slatki! ljubavi ti nježne       Zipko! tvoj zrak je mlad dah misli strasne;       Stabla ti hrani ljubav; tvoje snježne       Glečere miju njene boje jasne,       Žârko ih kupa sunce koje gasne       Svjetlošću što tu zaljubljeno snije:       O Ljubavi te hridi zbore krasne,       Što tû od svijeta bježi da se skrije  Od sveg što nadom mami duh, pa ga ismíje. 
 100. 
      Clarens! božànskim hodom tu sa svog       Trona je slazeć prošla Ljubav mlada,       Planine su joj stube; tamo bog       Sjaj je i život što svim struji — vlada       Ne samo na toj vrleti, sred sklada       Šûma, u tihoj spilji; žarkih zjena       Promatra cvijeće, dah mu cvati tada,       Mekana ljetna struja, i moć njena  Jača je od oluje za najljućeg trena. 
 101. 
      Od  njega  tu je sve; od crnog bora       Što sjena mu je na visu, i huke       Bujica koje sluša, pa do môra       Lóza što prate stazu mu do lúke       Jezera, gdje mu krotko i bez buke       Cjeluju vode noge; tu gdje rude       Prastare šume ogrezle u guke,       Al još list, mlad ko radost, dat se trude,  I svu samoću njemu, i njegovim, nude. 
 102. 
      Samoću punu ptica, punu pčela,       Vilinskih formi, stvari s bezbroj bója       Što šire krilca nevina, vesèla,       Časteć ga zvukom slađim neg riječ koja,       Bez straha, pune života: bez broja       Vrela i gorde izvore sred sjaja       Nemirnog granja, pupoljak što svoja       Snatrenja pruža ljepoti, tu spaja  I stvori Ljubav, sve do velebnog im kraja. 
 103. 
      Tko ljubio još nije, tu nek svrati       I srce duhom napuni; tko zna       Tu tajnu još će žešće ljubit znati;       Tu skrovište je ljubavi, gdje ta       Od pustih ljudskih jada i od zla       Svijeta se skri, jer prirodno za nju       Cvast je il mrijet; za mir ne zna, sva       Vene il raste u blaženstvu tu  Gdje s besmrtnim se sjajem takmi, vječnost svu! 
 104. 
      Ne izabra Rousseau tek tako cijeli       Taj kraj, tu čuvstva tražeć, već tu náđe       Prizor što Zanos mora da ga dijeli       S bićima Uma čistim; tamo záđe       Amor, [51]  u zemlju tû, da k Psyhi [52]  sâđe       Ukrasivši je ljupkošću: jer ona       Pusta je, divna, zvonka, nema slađe       Uhu i oku; tu je ležaj Rhona  Prostrla sebi, Alpe strše poput trona. 
 105. 
      Lausanne! [53]  i Ferney! [54]  vi ste ona mjesta       Gdje bjehu ljudi što su slavno dali       Ime vam; smrtni koji preko cesta       Opasnih put su vječnoj slavi zdali:       Divovi uma, oni su se znali       Titanski tûć s kolebanjima svima,       Mišlju što može s Neba grom da svali,       I plamen, ako Nebo dotle ima  Rugat se ljudskoj težnji, što tek smijeh mu prima. 
 106. 
      Jedan bje vatren, nestalan i stog       U željama prevrtljiv, al um to je       Vješt — vedar, divlji, ozbiljan il strog —       Historik, pjesnik, filozof, sve troje;       U čovječanstvu množi biće svoje,       Talenta ljudskih Protej: [55]  njegov sklon       Satiri bješe — što, ko vjetar što je,       Puše kud hoće, rušeć sve ko on,  Sad zbacujući ludu, sad tresući tron. [56] 
 107. 
      Drugi, polàgan, dubok, miso muči,       Mudriji svakog ljeta biva, snuje,       Razmišljajući živi, stalno uči,       Oružje svoje sve oštrije kuje       I snažnu vjeru rûgom snažnim ruje;       Podsmijeha vladar — čari tê što tako       Dušmane tjera u bijes kog strah truje,       A njega baci revnošću u Pako  Koji za svaku sumnju odgovor zna làko. [57] 
 108. 
      Ipak nek mirno pepeo im spi —       Platiše kaznu, ako bjehu krivi;       Nemamo sudit — kamo l kaznit mi;       Čas mora doć kad to će znat svi žîvi,       Il náda što se skupa uz strah privi       U snu, na jastuk, u sumraku plavom,       Toliko znamo, prah će biti sivi;       Kad živne, ko što vjerujemo, javom,  Oprost će dobit tada, il će trpjet s pravom. 
 109. 
      Al djela ljúdi pustit ću, da čitam       Tvorca im djela, što ih ovdje rasu,       Odgodivši mi pjev, kog maštom pitam,       Da ne bi bio beskrajan. U času       Tom gusti splet oblaka Alpe zasu       I ja ga moram probit, vidjet što je       Moguće, dok najvelebnijem pasu       Planinskom bližim ove stope svoje,  Gdje tlo zrak tjera da se u zagrljaj spoje. 
 110. 
      Hej, Italijo! dok te gledam sada,       Dušom mi bliješti sjaj prošlih vjekóva,       Otkad te skoro Kartažanin [58]  svlada       Do zadnjih tvojih vođa i umova       Što proslaviše povijest tvoju snova;       Ti bje i tron i grob imperijima;       Još izvor si iz čijeg bistrog plova       Um gasi žeđ za znanjem, dok je ima,  Još teče vječno vrelo s brijega carskog Rima. 
 111. 
      Dotud sam temu obnovljenu tkao       Bez sretne kobi: — znadoh òsjetiti       Da nismo što smo bili, da bih znao       Da nismo ono što moramo biti,       Kraduć si srce; morao sam kriti       S ponosnom pomnjom mržnju što se žari,       Ljubav, strast,  oćut , bol i cilj — jer svi ti       Tiran su duh što misao nam tari  I nalog strog za dušu: — Spoznah ga — ne mári. 
 112. 
      I ove riječi što u pjesmi leže       Nevina laž su možda kojom čaram —       Boja su ovih prizora što bježe,       Koje u bijegu hvatam dok se staram       Da svoju grud, il tuđu, za tren varam.       Slava je mladih žeđ, al nisam, gle,       Tako mlad za smijeh ili bijes, nit stvaram       Gubitak ni dobitak igre te;  Sam stojim ja i stajah — zapamćen il ne. 
 113. 
      Ne ljubljah svijet nit ljubljaše svijet mene;       Smradnom mu dahu ne laskah nit svijah       Koljeno pred idolima mu, zlene       Jeke mu glasno ne štovah nit smijah       Ikad se lažno; u gomili bijah       Al ne drža me svojim; kroz nju luto       Ja sam, al ne bjeh njen; njoj tuđim grijah       Razmišljanjem se, i još bih da u to  Nisam pretrpo um svoj, što sam stog se sputo. 
 114. 
      Ne ljubljah svijet, nit ljubljaše svijet mene —       Al zbogom lijepi protivnici; mada       Ne náđoh ih, ja držim da još cijene       Prâve se riječi, da bez varke náda       Još može bit, da u vrlìni vlada       Samilost kojoj svaki trik je stran;       Držim da pate svi kad drugi strada;       Da barem jedan kakav jest je zdan,  Da blagost nije samo riječ a sreća san. 
 115. 
      Kćeri! [59]  ja pjesmu ovu počeh tvojim       Imenom; kćeri! s njim će kraj joj biti;       Ja nè vidim te, ne čujem, al stojim       U tebi kao nitko; drug kom hiti       Godina mojih sjena ti si: sliti       Moj glas će s tvojim maštanjem se, mada       Moje će lice oku tvom se kriti,       Srce će nać ti, kad led moje svlada,  Spomen i zvuk iz praha tvojeg oca tada. 
 116. 
      Pòmoć razvitak uma tvoga, gledat       Radosti tvojih malih zoru, cvat       Tvoj skoro motrit, pokraj tebe sjedat       Dok stvâri oko sebe želiš znat       Ta čuda zá te! poljubac ti dat       Očinski nježno na koljenu svome       Tô, čini se, kob ne dade mi, tat;       Ipak to baš u biću bješe mome;  Što je tu ne znam, al jest nešto slično tome. 
 117. 
      Premda je Mržnja tebi dužnost, znádem       Da ćeš me voljet; premda ime moje       Krit će ti da ti čari zla ne dádem,       Bez práva ná te; al svejedno to je —       Čak i da grobom razdvoje nâs dvoje,       Ti ćeš me voljet; moju krv što plače       I tvoje biće, da iz žile tvoje       Uzmu — sve zalud bilo bi — dapàče,  Ti ćeš me voljet, to je od života jače. [60] 
 118. 
      Ljubavi čedo — u gorčini màda       Rođena si i s bolom rasteš. Kova       Očeva ti si i jednakim mláda       Okružena si, al će tvoja nova       Vatra bit blaža, nada s više snôva.       Nek su ti slatki sni zipke! Sa žala,       S planina gdje sad dišem, duša ova       Rado bi tebi blagoslov svoj dala,  Onakav kakav, mislim, ti bi bit mi znala. 
 Bilješke 
 
 
     [1]    Pruski kralj  — Fridrich II. Veliki (1740-1786);  D'Alembert —  Jean
le Rond D'Alembert (1717-1783), franc. prirodoslovac, matematičar i filozof, s
Diderotom izdavao  Enciklopediju. 
 
 
     [2]    Ada  — Augusta, Byronova kći, rođena 10. prosinca 1815. godine. Augusta
je i ime Byronove polusestre (vidi III. pj. bilj. 28). Ime Ada bilo je
uobičajeno u Byronovoj obitelji od davnine. Ada se 1835. god. udala za baruna
Kinga. Imala je troje djece. Umrla je rano kao i njen otac, u 37. godini.
 
 
     [3]    Kad rastasmo se  — Byrona je žena, nakon skandala zbog njegove
incestuozne ljubavi s polusestrom Augustom napustila i povela sa sobom kćer Adu
koja je tada imala samo 35 dana. Pjesnik se nadao da će mu se žena s djetetom
vratiti, ali mu je tast Sir Ralph Milbanke 2. veljače 1815. pisao da mu se žena
više neće vratiti. Byron tako više nikada nije vidio svoju kćer.
 
 
     [4]    Jedan što luta  — Childe Harold.
 
 
     [5]    Kaldeja  — stari semitski naziv za Babiloniju.
 
 
     [6]    Jednog Carstva prah  — Waterloo.
 
 
     [7]    Waterloo  — mjesto u Belgiji u blizini Bruxellesa, gdje je Wellington 18.
lipnja 1815. pobijedio Napoleona.
 
 
     [8]   Bitkom kod Waterlooa srušen je Napoleon, da bi nakon toga na vlast došao Louis
XVIII, još gori, manje sposoban tiranin nego on. Na to Byron aludira u ovoj i
prethodnoj strofi.
 
 
     [9]    Cvijeće Europe  — mladi ljudi koji su poginuli za vrijeme napoleonovskih
ratova; prema stihu iz jedne škotske balade.
 
 
   [10]    Harmod  — Harmodius i Aristogiton; Atenjani koji su 514. pr. Krista ubili
atenskog tiranina Hiparha, sakrivši bodeže u grane mirte.
 
 
   [11]    Grad belgijski glavni  — Bruxelles.
 
 
   [12]   Noć uoči bitke vojvotkinja od Richmonda priredila je u Bruxellesu veliki ples.
To je povijesna istina. Popularno uvjerenje da vojvoda od Wellingtona nije znao
što se zbiva, povijesno nije točno. Vojvoda je već prije bio saznao za
Napoleonove operacije, ali nije želio otkazati ples zbog građana Bruxellesa,
kako bi se izbjegla panika. Vijest o bitki stigla je oko ponoći te su se
časnici počeli naglo opraštati od svojih dama i napuštati ples. Glavni časnici
su, svejedno, ples napustili već oko 10 sati. Nije se radilo o bitki kod
Waterlooa, nego o onoj kod Quatrebrasa (16. lipnja 1815). Byron borbe od 16. i
18. lipnja spaja u jednu bitku.
 
 
   [13]    Brunswicka kobni vođa  — Frederich William, vojvoda od Brunswicka,
poginuo u bitki kod Quatrebrasa 16. lipnja 1815, vodeći njemačku pomoć
Englezima.
 
 
   [14]    Otac  — Otac vojvode od Brunswicka ubijen je kod Auerbaha 1806. godine.
 
 
   [15]    Zbor Cameron  — Svaki klan škotskih ratnika imao je svoju zbornu pjesmu
koja se na gajdama svirala i za vrijeme bitke. Dvanaestoj škotskoj regimenti
zapovijedao je tada John Cameron. Njihov zbor je stoga bio  zbor Cameron. 
 
 
   [16]    Lochiel  — sir Evan Cameron of Lochiel, glasoviti Evan Dhy, Crni Evan
(1629-1719). Borio se protiv Cromwella.
 
 
   [17]    Albyn  — Albion, Engleska.
 
 
   [18]    Sakson  — Englezi; ovdje se to odnosi na Cromwellove vojnike.
 
 
   [19]    Ardeni  — šuma Soigniesa, za koju se pretpostavlja da je ostatak drevne
Ardenske šume koju spominje Shakespeare u svojoj komediji  Kako vam drago,  a
slavi je već Tacit.
 
 
   [20]    Howard  — Frederick Howard, najmladi sin lorda Carlislea, Byronov rođak i
njegov skrbnik nakon očeve smrti. Howardov otac, lord Carlisle, bio je osrednji
pisac i Byron ga je izvrgao oštroj satiri u svom djelu  English Bards and Scotch Reviewers,  gdje između ostalog za njega kaže:  Lord, rhymester; petit-maître, pamphleteer (Lord, rimator, mali pisac, pamfletist).  Na to se
odnosi 4. stih ove strofe.
 
 
   [21]    Jabuka s Mrtvog mora  — neka čarobna vrst jabuke koja je rasla na obali
Mrtvog mora. Vidi o tome Tacit, Historia knj. V. 7.
 
 
   [22]    Psalmist  — David, izraelski kralj; vladao od X. do početka XI. st. pr.
Krista. Pripisuje mu se autorstvo poznatih psalama.
 
 
   [23]    Najveći čovjek  — Napoleon; strofe od 36-41 odnose se na njega. Kada ih
je Byron pisao Napoleon još nije bio zatočen na Sv. Heleni.
 
 
   [24]    Filipov sin  — Aleksandar Makedonski, Veliki (356-323. pr. Krista).
 
 
   [25]    Diogen  — grčki filozof s nadimkom Cinik (413-323. pr. Krista). živio u
bačvi. Kad ga je Aleksandar Veliki u Korintu upitao što želi, Diogen mu je
odgovorio glasovitom rečenicom:  Ukloni mi se sa sunca.  Jednom su ga u po
bijela dana zatekli sa svjetiljkom u ruci. Kad su ga upitali što to radi,
odgovorio je:  Tražim čovjeka. 
 
 
   [26]    Bard  — pjesnik.
 
 
   [27]    Rajna  — rijeka u Njemačkoj. Dolina Rajne poznata je po svojoj ljepoti i
slikovitosti, po romantičnosti svoga krajolika.
 
 
   [28]   vidi I. pj. bilj. 70.
 
 
   [29]    Jedna nježna grud  — Byron ovdje misli na svoju polusestru Augustu koju
je duboko volio cijeloga života i posvetio joj mnogo pjesama. Zbog njihovih
intimnih veza izbio je skandal, nakon čega se cjelokupno javno mišljenje u
Engleskoj okrenulo protiv Byrona i ove »nedopuštene« ljubavi. Vidi III. pj.
bilj. 2.
 
 
   [30]    Dvorac Drachenfels  — dvorac čije su ruševine na vrhu Siebengebirgea
iznad Rajne, u blizini Bonna. Stihovi su napisani na Rajni za vrijeme Byronova
putovanja tim krajem, i posvećeni su njegovoj polusestri Augusti.
 
 
   [31]    Koblenz  — njemački grad na obali Rajne.
 
 
   [32]    Marceau  — François-Séverin Marceau (1769-1796), mladi general Francuske
Republike, koji je poginuo kod Alterkirchena. Generali obiju protivničkih
vojski prisustvovali su njegovu pogrebu.
 
 
   [33]    Ehrenbreitstein  — jedna od najjačih tvrđava u Europi. Neko ju je vrijeme
opsjedao general Marceau (vidi prijašnju bilješku) Razorena je 1801. godine.
 
 
   [34]    Morat  — jezero i polje u blizini Berna, gdje su, kako se priča, Švicarci
1476. god. potukli Burgunđane i pobacali u jame 20000 njihovih leševa.
 
 
   [35]   Vidi II. pj. bilj. 21.
 
 
   [36]    Canna  — u znanoj bitki kod Canne, Hanibal je 26. pr. Krista pobijedio
Rimljane.
 
 
   [37]   Vidi II. pj. bilj. 93.
 
 
   [38]    Drakon  — atenski arhont i zakonodavac (kraj VII. st. pr. Krista), poznat
po svojim strogim zakonima. Drakonski zakoni danas su simbol svakog strogog
zakona.
 
 
   [39]    Aventicum  — glavni grad u rimskoj pokrajini Helvetiji, današnjoj
Švicarskoj, sadašnji Avenches (njem. Wiflisburg) u kantonu Waadt, 3 km južno od
jezera Murten (franc. Morat); vidi bilj. 33.
 
 
   [40]    Julija  — Julia Alpinula, mlada svećenica iz Aventicuma. Umrla je u 23.
godini nakon što je uzaludno pokušavala spasiti svoga oca, kojega je kao
izdajicu Aulus Caecina osudio na smrt. Natpis na njenu nadgrobnom spomeniku,
koji je pronađen, glasi:  Julia Alpinula: Hic jaceo. Infelicis patris infelix proles. Deae Aventiae Sacerdos. Exorare patris nocem non potui: Male mori in fatis ille erat. Vixi annos XXIII. 
 
 
   [41]    Jean Jacques Rousseau  (1712-1778) — francuski pisac rođen u Ženevi,
autor  Julije ili Nove Heloize  (1761). Njegova sentimentalna ljubav prema
prirodi prethodi romantičarskom pokretu u Europi.
 
 
   [42]   Strofa se odnosi na Rousseauovu ljubav prema
kontesi D'Houdetot (ljubavnici St. Lamberta). Rousseau je, naime, kako piše u
svojim  Uspomenama,  svakoga dana pravio dugačke šetnje samo radi jednog
poljupca, koji je među njima bio uobičajeni oblik pozdravljanja, i ništa drugo.
 
 
   [43]   Vidi I. pj. bilj. 61.
 
 
   [44]   Strofa se odnosi na francusku revoluciju i Byronovo uvjerenje da će slijedeće
revolucije bolje i potpunije ostvariti svoj cilj.
 
 
   [45]   Vidi III. pj. bilj. 28.
 
 
   [46]    Jura  — vapnenačko gorje u Švicarskoj.
 
 
   [47]    Kitera  — otok južno od Peloponeza; na njemu su ruševine Afroditina
hrama; simbol idealnog kraja.
 
 
   [48]   Oluju o kojoj ovdje pjeva Byron je gledao oko ponoći na ženevskom jezeru 13.
lipnja 1816. godine.
 
 
   [49]    Rona  — Rhône, rijeka u Švicarskoj i Francuskoj. Izvire iz Rhônskog
ledenjaka u masivu Sanct Gotthard, protječe Ženevskim jezerom i ulijeva se u
Lionski zaljev.
 
 
   [50]    Clarens  — zaselak u Švicarskoj na Ženevskom jezeru, slavan po tome što
je u njemu boravio J. J. Rousseau.
 
 
   [51]    Amor  — rimski bog ljubavi, istovjetan s grčkim Erosom.
 
 
   [52]    Psyha  — ljubavnica i kasnije žena boga ljubavi Amora, odnosno Erosa.
Divna verzija ove priče postoji u djelu  Zlatni magarac  od Apuleja (II.
st. pr. Krista).
 
 
   [53]    Laussane  — glavni grad švicarskoga kantona Vaud, gdje je neko vrijeme
boravio znani engleski povjesničar Edward Gibbon. Vidi III. pj. bilj. 56.
 
 
   [54]    Ferney  — zamak u kantonu l'Ain, u mjestu Gex na švicarskoj granici
nedaleko jezera Leman (Ženevskog jezera). Voltaire ga je kupio i tu boravio od
1758. do 1778. godine.
 
 
   [55]    Protej  — sin boga Posejdona i nimfe Naide, bog mora. Mogao se
preobraziti u tuljana, lava, zmaja, panteru ili vepra, pa čak i u vodu, te
nestati pod morskom površinom.
 
 
   [56]   Strofa se odnosi na Voltairea (François-Marie Arouet, zvani Voltaire), francuskog
pisca i filozofa (1694-1778), jednog od najistaknutijih ljudi svoga doba, čijem
se satiričkom duhu Byron duboko divio.
 
 
   [57]   Byron u ovoj strofi govori o engleskom povjesničaru Edwardu Gibbonu
(1737-1794), autoru najznatnijega povijesnog djela engleske književnosti  Dekadencija i pad Rimskog Carstva. 
 
 
   [58]    Kartažanin  — Hanibal, kartažanski vojskovođa, sin Hamilkara Barkosa
(247-183. pr. Krista); izazvao II. punski rat (218), preko Pirineja i Alpa
prešao u Italiju i pobijedio Rimljane na Trazimenskom jezeru i kod Canne 216.
godine (vidi N. pj., bilj. 63 i 64). Odustao od napada na Rim i vratio se u
Afriku. Godine 202. porazio ga je Scipion Afrički.
 
 
   [59]   Vidi III. pj. bilj. 2
 
 
   [60]   Vidi III. pj. bilj. 3
 
 
 Za Ianthe 
      Nit one zemlje kud nedavno lutah,       Premda im po ljepoti ravne nije,       Ni snoviđenja, kada srcem gutah       Obličja što ih žudi, al tek  snije ,       Ni san ni java sličnu ti ne krije:       Vidjev' te jednom zar da težim ja       Slikat tvoj čar što mijenja se dok  zrije  —       Tko ne vidje te, nije za nj stvar ta;  A onaj tko te vidje, što taj reći zna? 
      Ah! budi uvijek kao što si sada,       Nek te ne izda nikad proljet mila,       Lijepa u licu, čista srca, mlada,       Na zemlji slika ljubavi bez krila,       Bezazlena nad Nadom da bi bila!       Zacijelo ona što sad nježno gledi       U tebi mladost što ti sja iz žila,       Budućih njenih ljeta dugu slijedi,  Pred čijom rajskom bojom svaka tuga blijedi. 
      O mlada Peri [1]  sa Zapada! — za me       Stariji dvaput bit neg ti, jest sreća;       Motre te oči bestrasne mi same       I mirno prate čar tvoj što se vèća;       Sretan, ja neću vidjet ga bez cvijeća;       Sretniji što, dok mlada srca pate,       Moje će izbjeć smak što ga obèća       Tvoj pogled tim što divljenje mi prate,  I, s bolom, pit još slađe Ljubavi će sate. 
      Oh! nek taj pogled koji, ko gazèli,       Sad stidljivo je lijep, sad smjelo sja,       U zjeni blista, osvaja što želi,       Padne na ovaj list, mom stihu dâ       Osmijeh zbog kojeg zalud čežnja sva       Da više sam neg prijatelj ti sad:       To red je; nemoj pitat zašto ja       Spjev stvoru tako mladom dat sam  rad ,  Već ljiljan jedan vijencu mom daj, čist i mlad. 
      S imenom ti se stih moj tako spaja;       I sve dok pogled bude bacat zjena       Na Haroldov spjev, Ajantu [2]  sred sjaja       Spazit će prvo, znat do zadnjeg trena:       Kad kucne čas mi da tê hvale sjena       K liri tog što te slavio tvoj bijeli       Privuče prst, najljùpkija od žéna,       To je što hoće spomen ná me cijeli;  Više bi Nada, manje zar Drugarstvo želi? 
 Bilješke 
 
 
     [1]    Peri  — perzijski naziv za neku vrstu posrednice između Boga i ljudi, ono
što bi se u nas moglo reći vila.
 
 
     [2]    Ianthe  (čitaj: Iànati; u značenju  Ajanta;  u grč. mit. žena
Ifidova) — Lady Charlotte Harley, kasnije Lady Charlotte Bacon, druga kći
Edwarda, petog lorda od Oxforda. God. 1812, kad su joj ovi stihovi bili
posvećeni, nije još bila napunila jedanaest godina. Byron je dao da mu se
izradi njen portret.
 
 
 Četvrto pjevanje 
 Vidio sam Romagnu, Lombardiju, Toscanu, Planinu koja paše, i onu koja dijeli Italiju, i more na jednu i drugu stranu. 
 Ariosto, Satira III. 
 Gosp. Johnu Hobhouseu [1] , 
 doktoru književnosti, članu Kr. udruženja, itd., itd. 
 Venecija, 2. siječnja 1818. 
 MOJ DRAGI HOBHOUSE, 
 Nakon prekida od osam godina između sastavljanja prvoga i zadnjeg pjevanja  Childea Harolda,  završetak pjesme spreman je za objavljivanje. Na rastanku s tako starim prijateljem nije čudno što se obraćam jednome još starijem i boljem, onome što je gledao rađanje i umiranje prvog, i kojemu mnogo više dugujem za društvene koristi prosvijećena prijateljstva negoli — premda nisam nezahvalan — mogu, ili bih mogao dugovati Childeu Haroldu za bilo kakvu javnu naklonost koja se kroz pjesmu odražava na pjesniku — jednome kojeg sam poznavao dugo i pratio daleko, koji je bdio nad mojim bolestima i bio ljubazan u mojoj tuzi, radostan zbog mojih uspjeha i čvrst u mojoj nevolji, vjeran savjetnik i pouzdan u pogibelji, prijatelju često prokušanom, koji me nikada nije napustio — vama. 
 Radeći tako, vraćam se iz maštanja u stvarnost; posvećujući pak vama završeno, ili barem u završnoj mu fazi, pjesničko djelo koje je najduže, najmisaonije i najobuhvatnije od svih mojih djela, želim odati počast samome sebi sjećanjem na mnoge godine prisnosti s čovjekom od znanosti, nadarenosti, postojanosti i časti. 
 Umovima kao što su naši ne priliči da laskaju ili da im se laska; ipak, iskrene pohvale uvijek su bile dopuštene glasu prijateljstva; i nije to radi vas, niti čak radi drugih, nego da dam oduška srcu koje se nije drugdje, ili donedavno, naviklo toliko susretati s dobrohotnošću koliko čvrsto odolijevati udarcima, što ja ovako želim istaći vaše vrijednosti, ili radije dobra koja sam crpao iz njihove primjene. I sam nadnevak ovog pisma, godišnjica najnesretnijeg dana u mojoj prošlosti, [2]  što ipak ne može zatrovati moju budućnost dokle god budem sačuvao vrelo vašeg prijateljstva, i svojih vlastitih sposobnosti, bit će od sada obojici nam najmilija uspomena, ukoliko nas bude podsjećao na ovaj moj pokušaj, da vam se zahvalim za neumornu obzirnost kakvu je malo ljudi iskusilo, i nitko je ne bi mogao iskusiti ne misleći bolje o svome rodu i o sebi samom. 
 Bila je naša sreća da smo, u raznim razdobljima, proputovali zajedno zemlje viteštva, povijesti i priča — Španjolsku, Grčku, Malu Aziju i Italiju; i ono što su nam prije nekoliko godina bili Atena i Carigrad, nedavno nam bijahu Venecija i Rim. Pjesma također, ili hodočasnik, ili oboje, pratili su me od početka do kraja; i možda je to neka oprostiva taština koja me navodi da sa zadovoljstvom gledam na djelo koje me unekoliko povezuje s mjestima gdje je bilo stvoreno, sa stvarima što ih želi opisati; i koliko god se ono moglo činiti nevrijednim u odnosu prema onim magičnim i nezaboravnim boravištima, koliko god se udaljilo od naših prvotnih zamisli i neposrednih dojmova, ipak je, kao izraz štovanja prema onome što je štovanja vrijedno i osjećaja za ono što je slavno, za mene bilo izvor zadovoljstva dok radih na njemu, te se od njega rastajem s vrstom žaljenja, za kakvu jedva pretpostavljah da me može zahvatiti za predmetima imaginacije. 
 Što se tiče zadnjeg pjevanja, u njemu je manje govora o hodočasniku nego u bilo kojem prethodnom, a ono malo, ako ga uopće jest, odijeljeno je od autora koji govori u svoje vlastito ime. Činjenica je da sam se umorio povlačeći tu granicu za koju se svi odlučno pričinjahu da je ne vide: poput onog Kineza [3]  u Goldsmithovu [4]  djelu  Citizen of the World,  kome nitko nije htio vjerovati da je Kinez, uzaludno sam tvrdio i zamišljao da sam povukao crtu između autora i hodočasnika; i sama želja da održim tu razliku te razočaranje u otkriću da mi je to bilo uzaludno, toliko su slomili moje snage pri pisanju da sam sve to zajedno odlučio napustiti — i tako učinih. Mišljenja što su bila ili će biti stvorena o tom predmetu,  sada  su mi potpuno ravnodušna; djelo ovisi o samom sebi a ne o piscu; autor koji nema drugih izvora u svom duhu osim vlastite slave, prolazne ili trajne, što mora izvirati iz njegovih književnih napora, zaslužuje sudbinu svih autora. 
 Tijekom sljedećeg pjevanja namjeravao sam se, bilo u tekstu bilo u bilješkama, dotaknuti sadašnjeg stanja talijanske književnosti, a možda i običaja. Ali uskoro sam otkrio da je tekst, u granicama koje sam mu propisao, jedva dostatan za labirint izvanjskih pojava i popratnih razmišljanja; i za sve bilješke, osim za nekoliko najkraćih, obvezan sam vama, a one su nužno ograničene na razjašnjenje teksta. 
 K tome osjetljiv je i ne osobito zahvalan zadatak raspravljati o književnosti i običajima jednog tako različitog naroda; to zahtijeva pomnost i nepristranost, što bi nas navelo — iako vjerojatno nismo nepažljivi promatrači niti nepoznavatelji jezika ili običaja ljudi među kojima smo nedavno boravili — da se ne pouzdajemo ili, najmanje, da se pokolebamo u svom sudu, te da što podrobnije ispitamo svoja obavještenja. Prilike književne, kao i političke, čini se da jesu, ili su bile, tako nemirne da je nepristrano broditi među njima strancu gotovo nemoguće. Dovoljno će biti, dakle, barem za moje svrhe, citirati iz njihova lijepoga jezika —  Mi pare che in un paese tutto poetico, che vanta la lingua la più nobile ed insieme la più dolce, tutte le vie diverse si possono tentare, e che sinché la patria di Alfieri [5]  e di Monti [6]  non ha perduto l'antico valore, in tutte essa dovrebbe essere la prima . [7]  Italija još ima velikih imena — Canova, [8]  Monti, Ugo Foscolo, [9]  Pindemonte, [10]  Visconti, [11]  Morelli, [12]  Cicognara, [13]  Albrizzi, [14]  Mezzofanti, [15]  Mai, [16]  Mustoxidi, [17]  Aglietti [18]  i Vaccái [19]  osigurat će sadašnjem naraštaju časno mjesto u većini područja Umjetnosti, Znanosti i Lijepe književnosti; a u nekima najviše — Europa — Svijet — ima samo jednoga Canovu. 
 Alfieri je negdje rekao da  la pianta uomo nasce più robusta in Italia che in qualunque altra terra — e che gli stessi atroci delitti che vi si commettono ne sono una prova . [20]  Ne potpisujući drugi dio njegove tvrdnje, opasnu doktrinu o čijoj bi se istinitosti moglo raspravljati na boljim temeljima, naime, da Talijani nisu ni u kojem pogledu okrutniji od svojih susjeda, da mora biti hotimično slijep ili neznalački nepažljiv onaj tko nije iznenađen izvanrednom sposobnošću ovog naroda, ili, ako je takav izraz dopušten, njegovim  mogućnostima,  lakoćom njihova usvajanja, brzinom njihova shvaćanja, vatrenošću njihova genija, njihovim smislom za ljepotu, i, unatoč svim nevoljama ponovljenih revolucija, ratnih pustošenja i stoljetnog očaja, njihovom još uvijek neutaženom  težnjom za besmrtnošću  — besmrtnošću nezavisnosti. I kada smo, jašući oko zidina Rima, čuli jednostavnu tužaljku težaka:  Roma! Roma! Roma! Roma non è più come era prima! [21]   bilo je teško ne usporediti ovu melankoličnu tužbalicu s raskalašenim urlikom pjesama punih ushićenja što se još ori iz londonskih krčmi o krvoproliću na Mont St. Jeanu, izdaji Genove, Italije, Francuske i svijeta od strane ljudi čije ste postupke vi sami žigosali u djelu vrijednom boljih dana naše povijesti. Što se mene tiče — 
 »Non moverò mai corda  Ove la turba di sue ciance assorda« [22] 
 Što je Italija dobila posljednjim ustupkom naroda, bilo bi za Engleze uzaludno istraživati dok se ne utvrdi kako ni Engleska nije dobila ništa više osim stalne vojske i suspendirana Habeas Corpusa; [23]  to im je dovoljno da metu pred svojim vratima. Za ono što su napravili u inozemstvu, posebno na Jugu,  uistinu će dobiti svoju nagradu,  i to u vrlo skoro vrijeme. 
 Želeći vam, dragi moj Hobhouse, sretan i ugodan povratak u zemlju koje dobrobit ne može nikome biti draža nego vama, posvećujem vam ovu pjesmu u njezinu završnom obliku; i ponavljam još jednom kako sam iskreno uvijek 
 Vaš obvezni Vam 
 i privrženi prijatelj 
 BYRON! 
   
 ___________________ 
 
 
     [1]    John Hobhouse  (1716-1869) — vjerni Byronov prijatelj što ga je pratio na
putovanju po Španjolskoj, Grčkoj i Bliskom istoku, zatim po Švicarskoj i
Italiji. Pisao je o svojim putovanjima i ostavio brojne dnevnike u kojima je
dosta podataka što se odnose i na Byrona.
 
 
     [2]   Tog dana, 2. siječnja 1816. god., Byron se oženio. Posveta je, dakle, napisana
na drugu obljetnicu Byronova vjenčanja.
 
 
     [3]   Ime Kineza iz Goldsmithova djela je  Lien Chi. 
 
 
     [4]    Oliver Goldsmith  (1728-1774) — engleski pjesnik, pripovjedač, dramatičar
i romanopisac; djelo  Citizen of the World (Građanin svijeta)  napisano je
1759. godine.
 
 
     [5]    Vitorio Alfieri  (1749-1803) — tal. dramatičar; njegove tragedije
afirmacija su slobode, pravičnosti i zakonitosti.
 
 
     [6]    Vincenzo Monti  (1754-1828) — tal. pisac soneta, oda, tragedija, prevoditelj
 Ilijade. 
 
 
     [7]    Čini mi se da se u jednoj potpuno poetskoj zemlji, koja se diči jezikom najplemenitijim i k tome najslađim, mogu pokušati svi putovi, te da bi, budući da domovina Alfierija i Montija još nije izgubila staru vrlinu, u svemu ona morala biti prva. 
 
 
     [8]    Antonio Canova  (1757-1822) — veliki talijanski kipar, glavni predstavnik
klasicizma.
 
 
     [9]    Ugo Foscolo  (1778-1827) — tal. pjesnik, pristaša revolucionarnih ideja;
umro u Engleskoj kao emigrant.
 
 
   [10]    Ippolito Pindemonte  (1753-1828) — tal. pjesnik, zajedno s Montijem i
Foscolom jedan od najglavnijih pobornika klasicističke škole, poznavatelj
engleske poezije; okušao se u mnogim pjesničkim vrstama, prevodio  Odiseju,  autor
mnogih prigodnih pjesama.
 
 
   [11]    Visconti  — Ermes Visconti (1784-1841), tal. knjiž., autor djela  Osnovne ideje o romantičnoj poeziji  ( Idee elementari sulla poesia romantica ).
 
 
   [12]    Morelli —  Michele Morelli (1790-1822), tal. revolucionar, kao karbonar
osuđen na smrt.
 
 
   [13]    Cicognara  — Leopold Cicognara (1767-1834) arheolog, pisac, predsjednik
Akademije umjetnosti u Mlecima, prijatelj Canove; Byron ga spominje u vezi s
onda vrlo aktualnom polemikom o podrijetlu konja s Trga sv. Marka u Veneciji.
 
 
   [14]    Albrizzi  — Isabela Teotochi, kontesa Albrizzi (1761-1836), književnica,
potomak stare grčke obitelji, rođena na Krfu; njen salon posjećivali su
Alfieri, Foscolo i sam Byron. U djelu  Portreti  opisala je gotovo sve
ličnosti što ih Byron spominje u ovom pismu.
 
 
   [15]    Giuseppe Mezzofanti  (1774-1849) — kardinal, profesor orijentalnih
jezika; poliglot, govorio je 70 jezika.
 
 
   [16]    Angelo Mai  (1782-1854) — kardinal, paleolog; od 1838. god. knjižničar
Ambrosijane u Milanu i Vatikanske knjižnice; otkrio mnoge grč. i lat. tekstove,
primjerice  De republica  od Cicerona.
 
 
   [17]    Andrea Mustoxidi Corcirese  (1785-1860) — književnik, erudit, prijatelj
mnogih znamenitih ljudi onoga vremena (Manzonija, Foscola, Tommasea), izdavao
seriju grčkih klasika u prijevodu.
 
 
   [18]    Francesco Aglietti  (1757-1836) — liječnik, 1798. god. pokrenuo časopis »Memorie
per servire alla storia letteraria e civile«, polemizirao s Pindemonteom.
 
 
   [19]    Nicolo Vaccái  (1790-1848) — skladatelj, autor opera  Giovanna Gray, Zadig i Astartea, Giulietta i Romeo, Saul  i drugih.
 
 
   [20]    Stablo-čovjek raste u Italiji mnogo snažnije nego u bilo kojoj drugoj zemlji  — i da su  upravo oni okrutni zločini koji se tu čine tomu dokaz. 
 
 
   [21]    Rim! Rim! Rim! Rim više nije kakav je bio prije! 
 
 
   [22]    Nikada neću dotaknuti strunu       tamo gdje je gomila žamorom zaglušuje. 
 
 
   [23]    Habeas Corpus  — osnovni zakon o građanskim pravima u Britaniji.
 
 
 