
 
 Po dragomu kraju 
 (1933) 
   
 Dragutin Domjanić 
 
 
 Sadržaj 
 SUNCE 
 KAPELA 
 NA DOLCU 
 PLITVICE 
 SILHUETA 
 MURVE 
 BOGEČKO GROBJE 
 DETELA SE ČRLENI... 
 PARK 
 HAJDA 
 STARE HIŽE V SNEGU 
 S CESTOM 
 V STRANJSKOME SVETU 
 POD BEZGOM 
 V JESEN 
 NA VALENTINOVO 
 GDO TI JE REKEL 
 HAJDA CVETE 
 DETELINA 
 POTOČNICE 
 VUZEM 
 ZIMA 
 BEZEG SE BELI 
 V GORICE 
 V JUTRO 
 SPOD SLEMENA 
 Kožulec 
 Večer 
 Roža 
 Sused 
 PRI BUGARSKIH VRTIH 
 V SENCI 
 SPOMEN NA MARIJU BISTRICU 
 VSE SE POZABI 
 SPOMEN NA SPLIT 
 JABUKE 
 KAJ ROŽA SE SKRIVA 
 VEHNE ROŽA 
 VU MEGLI 
 DOJDI! 
 TIČICA I JA 
 ČRNI METULI 
 MOLITVICA V PROTULETJE 
 OBLAK SE GUBI 
 SPOMEN 
 LOZA ŽUTI 
 TIHI POLDAN 
 BOŽIĆ 
 V SNEGU 
 TALI SE SNEG 
 SNEG PRED VUZEM 
 GUMBELICA 
 SENJE JOŠ SPIJU 
 ŽELJA 
 TUNJA 
 SENICA 
 METVICA 
 DVA KIPCA 
 V suncu 
 V senci 
 GOLUBI 
 KAD SE NASMEJEŠ 
 DRENEK CVETE 
 PARK MED ALEJAMI 
 PRI OBLOKU 
 VETER 
 SPOMEN NA JESENICE 
 VUZ PUT 
 CLAIR-OBSCUR 
 MRTVI GRAD 
 NAD TRNACOM 
 GJURGJEVKE 
 KAJ TO TAK TIHO DIŠI 
 MAKI V POLJU 
 JAGODE 
 ZEMLJA 
 ŽUTI METULI 
 KESNA KIŠA 
   
 Rječnik 
 Bilješka o autoru 
 Impressum 
 
 
   
   
   
 Ove popevke predajem narodu 
    onak, kak ih je moj dragi sin 
    za izdanje složil i priredil. 
   
 Mama. 
 
 
 SUNCE 
   
 Deždj je još suzil čez megle te mutne, 
    skrival lepotu slovenske dežele, 
    samo na čas su kraj nagle nam vožnje 
    v snegu planine zablisnule bele. 
   
 Ali najenput je v suncu vse bilo, 
    videl sem cirkvu - il senju vu zlatu, 
    i onaj sneg, koj se belil po gorah 
    kak da su golubi leteli v jatu. 
   
 Drug mi je rekel: "To Brezje se vidi. 
    Vnogi tam, vnogi iz dalkoga roma, 
    pomoć tu najde i duši i telu, 
    tu Majka Božja je naša doma. 
   
 Vlak se je žuril prek Poljske, prek puste, 
    niska je trava polegla ravnicom, 
    retko je grmje se stisnulo k zemlji, 
    v strahu pred oblaki ili pred kmicom. 
   
 Samo na bregu tam gledel sem čudo: 
    cirkvu kak v ognju, i krov je do krova 
    prignul se k njoj. To je grad, koji moli. 
    Čul sem čez vlak: "To je Czenstochowa!" 
   
 Vsigde je sunce, gde Tvoja je hiža, 
    če je dolina i duša vre v noći. 
    Vsigde je sunce i srce ga vidi, 
    če su i naše oslepile oči! 
   
 KAPELA 
   
    Pri Sv. Šimunu 
   
 Kapela iz baroka 
    pod lipom punom hlada, 
    i cesta, kaj odhaja, 
    dok noć i listje pada. 
   
 V kapeli kip je v rožah 
    i drobno svetlo z noći, 
    a z kipa k nam glediju 
    tak dobre plave oči. 
   
 I če diši tam slajše 
    i cvete lepše roža, 
    i če i vehne rajše, 
    je za Te - Majka Božja. 
   
 Tak puno ih z molitvom 
    pred kipom Ti je bilo, 
    Ti vsakom si pomogla, 
    kad vsakog Ti je milo. 
   
 A kaj bi ja Te molil? 
    Ni treba nit povedat, 
    Ti sama znaš, če hoćeš 
    vu srce mi pogledat. 
   
 NA DOLCU 
   
 V senci od Svetoga Kralja i kulah 
    dremal je Kaptol, a dale 
    cirkva Marijina čuvala hiže, 
    koje na Dolcu su spale. 
   
 Morti vu senjah su gledele znova 
    meštre marljive pri delu, 
    ili na vanjkuših v čekanju sladkom 
    njih polovicu tak belu. 
   
 Svadbe su videle, sprovod, krstitke, 
    vse med zidinami timi, 
    vse tak starinski i naše - a gore 
    zmirom Marija nad vsimi. 
   
 Došli su ljudi, kaj nisu već imali 
    srca za Zagreb naš stari, 
    vse su razrušili, vse su razmetali, 
    kak da su došli Tatari. 
   
 Ceste i grunte i kosti su skopali, 
    pak su gliboko iz mlake 
    čudnoga nekaj z betona napravili, 
    ne znaš: pivnice il rake? 
   
 Cirkvu prek turna su skoro zazidali 
    zidom visokim prek mere. 
    Je li im boga ta cirkva kaj zgrešila, 
    il ih je sram svoje vere? 
   
 V mesečnih noćih je hiže pak videti 
    i kak da reč je čut zgora: 
    "Kaj su to Zagreb pak z Tebe napravili, 
    kaj naše vse baš se zrušiti mora?!" 
   
 PLITVICE 
   
 Slap se leskeće, 
    v suncu trepeće, 
    voda se v duge drobi. 
    Stena od hridi 
    z kiklopskim zidi 
    bisernu mrežu drobi. 
   
 Oblak se diže, 
    plava vse bliže, 
    zlatni zarubil ga pram. 
    Z sencom kad mine 
    z jasne glibljine, 
    vsigde smaragd je vse sam. 
   
 Špilja spi v gori, 
    zmaja kak dvori 
    vratah gigantski je luk. 
    Šuškaju z vali 
    slapići mali, 
    v špilji je kmica i muk. 
   
 Nebo visoko, 
    kak Božje oko 
    v kraj se zagledelo taj. 
    Leta i leta 
    ni širom sveta 
    lepšega videlo kaj! 
   
 SILHUETA 
   
 Fini profil silhuete, 
    cvetje, kaj zdavna ne cvete. 
    Još se vu venčeke plete, 
    koji već niš ne dišiju, 
    samo se stiha drobiju 
    v molitveniku malom. 
    pred onim mutnim zrcalom. 
   
 Ruke tak drobne i blede, 
    sladke kak dah od rezede, 
    v davne su listale dane 
    zlatom zarubljene strane. 
    Morti su plave se oči 
    mesečne zmislile noći, 
    tajne, kaj v srcu ostane. 
   
 Morti i vusta ta mala 
    v žarkoj molitvi bi znala 
    s čudnog zadrhtati smeha. 
    Kaj im je žal bilo greha? 
    - Kipci mučiju to sveti, 
    a mrtvi su v knjigi cveti 
    - i dama na silhueti. 
   
 MURVE 
   
 Dve ja murve rodne imam: 
    bela ta je mlajša, 
    ali črna blizu plota 
    ta je puno slajša. 
   
 K njim sad vnogo lepo dete 
    vu dvorišće zajde, 
    vsaku moje budno oko 
    tam vu kvaru najde. 
   
 Tak i danas ja sem vlovil 
    susedu gizdavu. 
    Rekel sem joj: Sad ja vidim, 
    gdo mi gazi travu! 
   
 Kaj mi daš? Ti znaš sigurno 
    Za pravicu staru: 
    da se ono sme zaplenit, 
    kaj se najde v kvaru?! 
   
 Branila se: "Zginulo je 
    najlepše mi pišće, 
    zato sem ga iskat išla 
    k tebi vu dvorišće." 
   
 Zakaj nisi ti i mene 
    onda v pomoć zvala? 
    Kaj su tebi vusta črna? 
    - Ti si murve brala. 
   
 "No, pak jesem! Kaj bi tajit? 
    Sladke su i zrele. 
    Jesem, sused, al od danas 
    bum još samo - bele. 
   
 BOGEČKO GROBJE 
   
 Mirno počivaju grobi, 
    jablan kak straža stoji, 
    veter se igra po zobi, 
    zbuditi grobje boji. 
   
 Retko gde ime još piše, 
    ni već nit križov na vsih, 
    vreme i kiša vse briše, 
    vsi su pozabili njih. 
   
 Morti su težke im senje, 
    črne kak grude su te, 
    gorše, neg samo živlenje, 
    gdo to povedat nam sme? 
   
 Il se tak sladko počiva, 
    živi kak nigdo ni spal, 
    tajnu tu zemlja si skriva, 
    samo bu mrtvi ju znal. 
   
 Zginuli budu i grobi, 
    drugi tu cvet bu i svet, 
    veter bu igral se v zobi, 
    - kak i pred puno let. 
   
 DETELA SE ČRLENI... 
   
 Detela se črleni, 
    dete drago, kaj te ni? 
    Zbiraju se v lugu mraki, 
    noć bu došla taki. 
   
 Skriva se vu sence put, 
    sladki glas je z bezga čut. 
    Zbudil se je to slaviček, 
    naših noćih tiček. 
   
 Detela se črleni, 
    tebe mi navek još ni. 
    Znaš ti, kak se težko čeka? 
    - kaj se ne dočeka. 
   
 Ja bi tebi pušlec bral, 
    ja bi tebi kušlec dal. 
    al i noć ta prejde cela, 
    ne buš dojt mi štela. 
   
 Del bum pušlec za škrlak, 
    zapopeval bum si pak. 
    Kaj to treba znati drugi, 
    če je srce v tugi. 
   
 PARK 
   
 Park je tak svetel i bel, 
    kak da je z cukora cel, 
    čak i vu špilji kamenje. 
    Srebro na vejah je vsih. 
    Park je tak čuden i tih, 
    kak da ga rišeju senje. 
   
 Vsaki zarašćeni put 
    vsaki bosketa je kut 
    z biserom drobnim zarubljen. 
    Mračen je grad samo star, 
    tužen satirov je par, 
    sam i bez nimfe, kak zgubljen. 
   
 Z mramora nimfu i grad 
    kramar vre kupil je sad, 
    njegov kip z nimfe se dela. 
    Tu gospočije već ni, 
    ona za cintorom spi, 
    postel kak sneg joj je bela. 
   
 HAJDA 
   
 Hajda moja, ti hajdina, 
    kaj se za me gdo spomina? 
   
 Bi li meni, hajda bela, 
    to povedat štela? 
   
 Sladko meni ti dišiš, 
    al povedat ne ćeš niš. 
   
 Tiha steza poleg gaja 
    dojde i odhaja. 
   
 Zviraju iz megle kmice, 
    zbiraju se lastavice, 
    nikoga na stezi ni, 
    jeseni se, jeseni. 
   
 Za me ti se, znam, hajdina 
    nigdo ne spomina... 
   
 STARE HIŽE V SNEGU 
   
 Kak ste mi lepe i bele, 
    v bunde oblečene cele, 
    v kapi prek vuh vam je lice, 
    kaj vam je zima, starice? 
   
 Z vsakoga slednjeg brežanjka 
    mladost se smiče i sanjka, 
    čuje se šala i smeh, 
    em, je žalosten bit, greh. 
   
 Žmirkate vi si z obloka, 
    ja pak gledim si spod oka, 
    to, kaj se sme i ne sme, 
    lepo je živet, kaj ne? 
   
 Dok je vse veselo širom, 
    i mi smo gjegjerni zmirom, 
    kak pri nas nutri zgledi, 
    nikoga briga to ni. 
   
 Stari sad krov vam ne pači, 
    nit meni beli mustači. 
    Tim, kaj nas imaju radi, 
    mi smo i danas još mladi. 
   
 S CESTOM 
   
 Kresnice vsikud se kresiju, 
    tiho kak v senjah se hodi, 
    kmica trnace je pokrila, 
    cesta i sama sad vodi. 
   
 Cesta, ti, cesta zaprašena, 
    kad bi misli mi znala, 
    k jednoj bi hiži me pelala 
    i pod oblokom bi stala. 
   
 Morti bi onu tam videla, 
    koja se meni dopada, 
    morti bu ona me čekala, 
    koja me imala rada. 
   
 Znam ja: zabadav ju čekati, 
    želje ju zoveju same. 
    Vsejedno, rad bi pozdravit ju, 
    če je i zabila na me. 
   
 V STRANJSKOME SVETU 
   
 Sunce je zahajalo 
    v kmične one gore, 
    još je čas pozlatilo 
    stare jedne dvore. 
   
 Puti su zastajali, 
    radi bi i stati, 
    vse se je primirilo, 
    vsim se štelo spati. 
   
 Stranjsko mi je bilo vse, 
    kak i ja tam vsakom, 
    sam kak ona tičica, 
    kaj je prešla zrakom. 
   
 Ž njom i moja želja je 
    k jugu letet štela. 
    Bog zna, kam je tičica? 
    Kaj je noć ju zela? 
   
 Želja moja v srce se 
    morala da vrne, 
    kak bi kam pogodila 
    prek te noći črne. 
   
 Vse se je primirilo. 
    Tičov hitra krila, 
    ruke, kaj su molile, 
    stranjska noć je skrila. 
   
 Vse je spalo: dalki kraj, 
    i taj jačmen slabi. 
    Samo v srcu budno je, 
    kaj se ne pozabi. 
   
 POD BEZGOM 
   
 Pri hižici maloj je bezeg ves bel 
    i kak da kaj lepo povedat bi štel, 
   
 Al ne zna govorit, on reči ne zmore, 
    i samo tak sladko si dišati more. 
   
 Pri hiži tam puti se shajaju skup, 
    i tiho dvorišće i v hladu je klup. 
   
 A ja si pak mislim na prašnoj toj cesti: 
    Tak rad bi tu z mojom se rožicom sesti. 
   
 I če bi iz vrta doletel metul, 
    on ne bi nas puno spominat se čul, 
   
 Al plavi metul bi se čudil, kak to je, 
    da plave - i oči su rožice moje. 
   
 V JESEN 
   
 Letos su slabe gorice, 
    sunce je nekam se skrilo, 
    letos je grozdje tak bledo, 
    lani kak roža je bilo. 
   
 Vse ti se menja na svetu: 
    cveti i ljudi i dani, 
    nisi nit ti mi jednaka, 
    još si mi lepša, neg lani. 
   
 Briga me, da je vre jesen, 
    kada je v rožah ti lice, 
    vusta pak tvoja su meni 
    slajša, neg koje gorice. 
   
 NA VALENTINOVO 
   
 Kaj to veter pripoveda, 
    z nekim se spomina, 
    kaj se fali, kak je zbavil 
    svetog Valentina? 
   
 Bil je v snegu sam, bez puta, 
    ni znal, kam bi hodil, 
    vetru ga je bilo milo, 
    pak je njega vodil. 
   
 V vsaki grm je svetec gledel, 
    kad je v šumu zašel, 
    tičeke je vsigde iskal, 
    ali ih ni našel. 
   
 Vse je lepo, vse v belini 
    lepše nemre biti, 
    ženiju se danas tiči, 
    zakaj bi se skriti? 
   
 Ni ih niti nigde čuti, 
    kaj tak dugo spiju? - 
    Smrzli su se, bogci mali, 
    zato vsi mučiju. 
   
 GDO TI JE REKEL 
   
 Gdo ti je rekel, da tiho trpim, 
    da je i suzah za smehom mi tim, 
    da su mi dani kak v megli od tuge, 
    da su mi samomu noći tak duge? 
   
 Tvoje popevke to meni veliju, 
    one me v srcu boliju. - 
   
 Gdo ti je rekel, da imam te rad 
    leta i leta jednako kak sad, 
    to, kaj sem tajil i samomu sebi, 
    to, kaj nit tebi povedal bil ne bi? 
   
 Tvoje su meni to odale oči, 
    tam je vse čitati moći. 
   
 Gdo ti je rekel, da ljubit ja znam, 
    da moje srce kak ogenj je sam, 
    da bi i ti onde zgoreti znala, 
    ti moja rožica, ti moja mala? 
   
 Tvoja to vusta bez rečih poveju, 
    kada me kušnut ne smeju. - 
   
 HAJDA CVETE 
   
 Kaj je ono mesečina 
    sredi dana bela? 
    ili ono hajda cvete 
    poleg tvojeg sela? 
   
 Steza ide, tiha steza 
    čisto blizu hajde, 
    k tebi ona hoće dojti, 
    tebe bi da najde. 
   
 Ali zakaj pri trnacu 
    steza naglo staje? 
    - Da ne vidim, kak mi draga 
    z drugim se zestaje. 
   
 DETELINA 
   
 Detelina, detela do sela, 
    bi ti, duša, moja biti štela? 
   
 Da ti dragam tvoje lasi zlate, 
    da aldujem srce svoje za te. 
   
 Večer ide, nebo taki zgasne, 
    tvoje oči su kak jutro jasne. 
   
 Tiči spiju, stisli se med grane, 
    tiček moj popevat ne prestane: 
   
 "Detelina, detela je v cvetu, 
    ti si meni najdragša na svetu!!" 
   
 POTOČNICE 
   
 Potočnice sredi trave, 
    kak su tvoje oči plave. 
   
 Potok bistri teče proć, 
    zlo je kaj ni zabit moć. 
   
 Veter prejde prek vrbine, 
    tak i žalost vsaka mine, 
   
 Samo srce kad boli, 
    zakaj tomu vračtva ni? 
   
 Potočnice kraj potoka, 
    tuga mi je tak gliboka. 
   
 V polju ti gori još mak, 
    Kad mi, duša, dojdeš pak? 
   
 VUZEM 
   
 Macice male nam dragaju 
    ruku i lice i čelo, 
    tičice v lugu popevaju 
    v dol i daljine i selo. 
   
 Šafrani rosni odpiraju 
    kelihe bele i plave, 
    kak da i prve fijolice 
    stiha dišiju iz trave. 
   
 Sunce na nebu je jasnomu 
    zlatno, kak ni bilo zdavna, 
    vsa ga stvorenja pozdravljaju, 
    bregi i polja vsa ravna. 
   
 Ili Svetstvo je to zdignuto, 
    celom da svetu bu Maša. 
    Cveti i tiči ga slaviju, 
    ž njimi molitva i naša. 
   
 V cirkvah bu sad, kaj nam hrana je, 
    blagoslov dobilo novi. - 
    Ja bi pak Boga štel prositi: 
    "Srca takaj blagoslovi!" 
   
 ZIMA 
   
 Kak v dimu je gora, po snegu diši, 
    muti se med jalšami reka, 
    strnišća su pusta, v poljanah je mir, 
    i vse nekaj čeka i čeka. 
   
 Pijučeju pure, se zbiraju skup, 
    razmećeju vrabci dvorišće, 
    smrzava se potok i trdi je put 
    i zajec vre mater si išće. 
   
 I grmje se stišće, drhturi ves lug, 
    preplašena sela glediju, 
    po travi, po suhoj, prehaja kak strah, 
    kaj zime se hude bojiju? 
   
 Sad zdiže se k nebu i grana i strn, 
    kak vsi da bi moliti šteli: 
    "O, dojdi nam skoro, kožulec nam daj, 
    ti, sneg naš, ti mehki i beli!" 
   
 BEZEG SE BELI 
   
 Bezeg se beli iz kmice, 
    kak je belo tvoje lice. 
    Bezeg stiha mi diši, 
    kak si sladka ti. 
   
 Gaj je tih i on posluša, 
    si i ti još budna duša? 
    Čeka si slavička gaj, 
    zmisliš me se kaj? 
   
 Ni slavička sad već čuti, 
    zginuli su kam i puti, 
    al moj tič ni prešel proć 
    v onu črnu noć. 
   
 Z bezga on popeva z kmice, 
    kak je belo tvoje lice, 
    z bezga, sladko kaj diši, 
    kak si sladka ti. 
   
 V GORICE 
   
 Veselo si fućka tiček 
    lahko grabi moj konjiček. 
    Pašći se i cesta ž njim 
    prek k goricam tim. 
   
 Tam pod onim gustim gozdom 
    se nanizal grozd za grozdom. 
   
 Sladek je i skoro zrel, 
    bi ga zobat štel? 
   
 Grozdja imam ja takajše, 
    nekaj drugo ja bi rajše. 
    slajše je od grozdov vsih 
    vu goricah tih. 
   
 Zato mi se pašći k kleti. 
    Komu? Reć ni smeti. 
   
 V JUTRO 
   
 V jutro su tiči se čudili, 
    kak su to lepi se zbudili 
    stari trnaci po selu: 
    imaju opravu belu. 
   
 Zvezde su z neba se drobile, 
    šume kak cvet su ih dobile, 
    noći pak senje te plave 
    sad su fijolice plave. 
   
 Jutro vse puno je radosti, 
    sunca i sreće i radosti. 
    Srce mi v cvetu je hvoja: 
    Senjal sem, da si ti moja. 
   
 SPOD SLEMENA 
   
 Kožulec 
   
 Z janjčeka imaš kožulec, 
    rubec na glavi črleni, 
    tebe vsi radi glediju, 
    ali si najdragša meni. 
   
 Pod onim rubcom črlenim 
    plave se smejeju oči, 
    pod onim toplim kožulcom 
    srčece čuti bi moći. 
   
 Kad bi spod rubca te oči 
    štele pogledeti na me, 
    kad bi spod janjčeka srce 
    štelo da tuče za me! 
 Večer 
   
 Večer ide, tihi večer, 
    veter popuhava, 
    z luga nosi suho listje, 
    pute zasipava. 
   
 Zasipavaj, dragi veter, 
    bar bum mekše hodil, 
    kam ja idem, i po noći 
    bum i sam pogodil. 
   
 Če ni puta, ja poprečki 
    prejdem i prek gore, 
    kad me onde negdo čeka, 
    ščekat se ne more. 
 Roža 
   
 Roža rasla, rožica, 
    čisto blizu hiže, 
    da bi dragom dišala, 
    da mu dojde bliže. 
   
 Rosa ju zalevala, 
    sunčece je grelo, 
    lepše ni još videlo 
    celo moje selo. 
   
 Dragog ni po rožicu, 
    drugom nis ju dala, 
    noćes je povehnula, 
    dok sem sama spala. 
 Sused 
   
 Sneg je vse čisto pobelil, 
    zbrisal mejaš, kaj nas delil, 
    k meši vre skupa zvoni, 
    sused moj, kaj te još ni? 
   
 Vsikam se čujeju zvoni, 
    tebe ne najdeju oni, 
    zvoni te nemreju zvat, 
    dalko si ti kak soldat. 
   
 Stranjskomu polju ni kraja, 
    tam nit naš tič ne dohaja, 
    polje te tvoje želi, 
    k tvojoj te susedi ni. 
   
 Vse je sad tiho, vse moli: 
    bregi i lugi i doli, 
    kak da bi celi svet znal, 
    da mi je tebe tak žal. 
   
 PRI BUGARSKIH VRTIH 
   
 Zdenec s kotačom zelenim, 
    jalše nad krovom slamnatim, 
    nebo do mutne daljine 
    z mesecom tenkim i zlatim. 
   
 V travi kak sedoj od mraza 
    potok polahko si teče, 
    kak da v drobtini od svetla 
    voda na čase trepeće. 
   
 Pokoj poljane pokriva, 
    toneju v noći ravnice, 
    samo su budne još brige, 
    pak nas glediju iz kmice. 
   
 Ali na nebu su zvezde, 
    one si spat ne želiju, 
    dalko od nas i od brigah 
    mirno navek si svetiju. 
   
 V SENCI 
   
 Nad njivom je oblak, 
    vu senci je put, 
    kak v tugi su lugi, 
    nit tičov ni čut. 
   
 A sunca su željni 
    i trava i cvet 
    i plavo to nebo 
    i dalki taj svet. 
   
 Ja tak bi rad smeha 
    kak sunca taj kraj, 
    a ti si žalostna, 
    il srdiš se kaj? 
   
 Kaj njiva je kriva, 
    da skril ju je hlad? 
    Pak kaj si ja morem, 
    da imam te rad?! 
   
 SPOMEN NA MARIJU BISTRICU 
   
 Noć je vre noć, Majka Božja. 
    Pri Tebi molitvah ni čuti, 
    a vani med polji se puti 
    doma sad pašćiju spati. 
    Noć je vre noć, Majka Božja. 
   
 Al mi dva smo zdavna poznati 
    čez leta i žalosti vse. 
    I če Ti i kesno dohajam, 
    poslušat buš štela, kaj ne?! 
    Ja tak bum Ti stiha govoril, 
    da moreš me čut samo Ti, 
    da Sinek se Tvoj ne zbudi, 
    koj v zlatu i svili spi. 
   
 Zlo su Ti ljudi napravili, 
    kojim si v pomoć bila, 
    kad su ih svi vre ostavili. 
    Kojim si suze brisala 
    i žalost življenja skrila 
    i v dušu veselja dala. 
    Kojim kak mati si bila, 
    sunčeca dela pred vrata, 
    i svojim srcem iz zlata 
    i najgorše grešnike čuvala. 
    Ti, koja si ljudem alduvala, 
    kaj Ti je dragše neg svet, 
    neg zlata nebeska roža, 
    Sineka svojega dragoga 
    žalostna, Ti, Majka Božja! 
   
 A ljudi su Tebe pozabili 
    i Sina na križ su Ti pribili 
    i jošće vu cirkvah i stanjih, 
    po varoših i po križanjih 
    na križ Ga pribijaju zmirom. 
   
 Zlo su Ti ljudi napravili, 
    koji od Tebe živiju 
    i mirno pod Tvojom dobrotom 
    pod sencom od cirkve spiju. 
    Oni su Tebe orobili, 
    bogečke Ti krajcere vkrali, 
    kaj Tvoji oltari su dobili, 
    kaj Tebi su romari dali. 
    Oni su Tebe pozabili, 
    Tvoju bogčiju razgrabili. 
    Al ne, da si krušca nabaviju, 
    neg, da si veselje napraviju, 
    da Tebi se moreju smejat. 
    Su z vinom si šteli zalejat 
    i brige i trudne kotrige, 
    i glad, kaj im z očih gledi 
    i savest, koja ne spi. 
   
 Al skoro je došla kaštiga. 
    Po noćih su narod zapirali, 
    po cestah kak blago ih tirali, 
    vu reštih su dane si mudili, 
    i onda su sudi ih sudili 
    - Oprostiti ne znaju ljudi. - 
    (A to je od vsega lepše.) 
    Ne smeju oprašćati ljudi, 
    i njih onda zakon obsudi. 
    Oprašćati zna samo Bog 
    i Ti Njegva sveta Mati. 
   
 I meni, kaj ne?! oprostiš, 
    da ja sem zapirati dal 
    one, kaj Tebe su krali, 
    kaj delaju, nisu mort znali. 
    A kaj mi je bilo ih žal, 
    kaj štel sem im dober biti, 
    su mene kaštigali drugi. 
   
 I prešla su leta i rešti. 
    Vsi, koji su šteli oditi 
    od Tebe, su v svojoj se tugi 
    za pomoć se k Tebi obrnuli, 
    pak su se k Tebi vsi vrnuli. 
    I v cvetju su Tvoji oltari, 
    i novi te prosiju dari, 
    da moliš za našu bogčiju, 
    za betege, kaj nas boliju, 
    za grehe, težke kak megle 
    kaj v zrele su strni se legle. 
    Da sunca v živlenje nam daš, 
    Ti, koja si lepša, neg sunce, 
    neg zlata Božja roža, 
    Ti, koja nit sence nemaš, 
    Ti, čista, Ti, Majka Božja! 
   
 Noć je sad pak, Majka Božja, 
    noć v mojem srcu i v lugu, 
    pak sem Ti tu kak i negda, 
    svoju sad tužim Ti tugu. 
    Hoćeš mi v srce pogledat? 
    toplo, kak znaš samo Ti. 
    Tebi bi štel ja povedat, 
    kaj se nigdar ne veli, 
    kaj me vre zdavna boli, 
    da bi i želel poginut. 
    Morti bu mene Ti milo, 
    pak vračtva - il mira mi daš. - 
    - Ja bi tak rad se počinut. 
    Noć je vre noć, Majka Božja. 
   
 VSE SE POZABI 
   
 Oči su v noćih, a v dušah su mraki, 
    v srcu je tuga i skriva ju vsaki, 
    vse, kaj je lepo i drago, se zgasne: 
    sunčani dani i oči tak jasne. 
   
 Vse se pozabi: i rože vu cvetu, 
    bele kak sneg i te žarke - vre k letu. 
    Zgine popevka i sladki slaviček, 
    dojde pak novo i cvetje i tiček. 
   
 Morti i moji se skmičiju dani 
    skoro kak noć, kaj sad zbira se vani, 
    koja ti pada na rudaste prame, 
    buš, kad me ne bu, još mislila na me? 
   
 Ili buš skoro se zmirila v tugi, 
    mene pozabila, drag ti bu drugi? 
    Ni ti to mrtvo, kaj zemlja nam skriva, 
    a moja ljubav v popevkah bu živa. 
   
 SPOMEN NA SPLIT 
   
 Pri morju, pri plavomu morju, 
    kak senja je z kamena grad, 
    tam želje navek mi letiju, 
    tam pak bi se vrnuti rad. 
   
 Tam sunce je žarko kak ogenj, 
    i mehko zna dragati val, 
    tam dan se oprašća tak težko, 
    ostavit je morje mu žal. 
   
 Tu car je zezidal si dvore, 
    pred puno i puno sto let, 
    tu naša je v mramoru slava, 
    pod poljem, gde trn je i cvet. 
   
 Nad gradom se breg zazelenil, 
    vse pute zasenil je bor, 
    v daljini su otoki, mesta 
    i morje i nebo odzgor. 
   
 Na otoku grad je jen mali, 
    vu morje je štel da beži, 
    al nisu ga lepoga dali, 
    za obalu zid ga drži. 
   
 Vu luki se njišeju ladje, 
    il roj se metulov to sel, 
    vsi šari, a dalko, tak dalko 
    još jeden je mali i bel. 
   
 Na hridi su črne ciprese 
    i veter si z vali šumi, 
    tu grobje muči i počiva, 
    tu sladko i dugo se spi. 
   
 Al v gradu je očih kak sunce 
    i rečih kak mesečna noć, 
    i komu vu srce su došle, 
    Ne da i ne da mu se proć. 
   
 - Pri morju, pri plavomu morju 
    kak živa popevka je kraj, 
    tam lepo bi živeti bilo 
    i lepo vumreti takaj. 
   
 JABUKE 
   
 Jabuke se črleniju 
    v suncu se žariju, 
    gladke, sladke jabučice, 
    kak i tvoje lice. 
   
 Tam, gde suncu jesu bliže 
    sunce ih zažiže, 
    tak i vusta tvoja mala 
    vsu bi slast mi dala. 
   
 Jabuke su tu črlene, 
    sunca žar za mene, 
    tu ja najdem vsu sladkoću, 
    tak ih kušnut hoću. 
   
 KAJ ROŽA SE SKRIVA 
   
 Kaj roža se skriva vu gusti taj mrak, 
    a meseca draga ju srebreni trak? 
   
 Kaj roža tak moli vu tihu tu noć, 
    kaj žal joj je dana, koj prešel je proć? 
   
 Kaj roža je tužna, kaj vehne zaran; 
    a sunce bu skoro, ni dalko vre dan? 
   
 Metula si čeka, al on se ne vrne, 
    na svoje je roža ga zranila trne. 
   
 Metula je drugomu dišati znala 
    i drugomu bela se dragati dala. 
   
 Povem ti ja, duša, kaj tužna si sada: 
    Pozabit se nemre, kaj imaš još rada! 
 VEHNE ROŽA 
   
 Roža, moja bela roža, 
    hoće da povehne, 
    Duša moja kaj je bleda, 
    sehne, samo sehne. 
   
 Kaj je morti zgaslo sunce 
    tam na nebu gore? 
    Ili srce, mlado srce 
    ljubit već ne more? 
   
 Ali sunce, žarko sunce 
    nemre ognja zgubit, 
    ali srce, mlado srce 
    ne pozabi ljubit. 
   
 Znam ja, zakaj moja roža 
    vehne i prepada: 
    Teško joj je cvesti stranjskom, 
    koga nema rada. 
   
 VU MEGLI 
   
 Megla se legla v gorice, 
    suha se loza žuti, 
    zakaj je bledo ti lice, 
    kaj si žalostna mi ti? 
   
 Morti je sunca ti milo, 
    ili ti grozdja je žal? 
    Sunce za oblak se skrilo, 
    grozdje je otec tvoj bral. 
   
 Ili to senje su budne 
    noćih odnesle ti mir, 
    da su ti oči tak čudne, 
    kak da vu megli su zmir? 
   
 - Nemrem ja senjat nit spati, 
    v suzah je vanjkuš mi cel; 
    Teško je, tužno to znati, 
    drugu da dragi je zel! 
   
 DOJDI! 
   
 Vodica zvira z glibočice, 
    kak su ti jasne te očice, 
    jutro te z vode gledi, 
    lepša, neg jutro si ti. 
   
 Štel bi ti želje pogoditi, 
    Štel bi za ruku te voditi, 
    put bu dopelal nas sam 
    k sreći, tak blizu je nam. 
   
 Tičice rožnjak popevaju, 
    dole kak srebrom zalevaju. 
    Znaš, kaj v popevkah zvoni? 
    Samom da radosti ni! 
   
 Dojdi, bu sunčece grejalo, 
    bu nam se srčece smejalo, 
    bumo kak tičice dve 
    srećni i mi dva, kaj ne?! 
   
 TIČICA I JA 
   
 Kukmica mala na glavi, 
    drobni koraček sim, tam, 
    ali kad krila raširiš, 
    čisto pod nebom si mam. 
   
 Tam je za vsakog sunca, 
    tam je veselja za vse, 
    briga te, kaj je tu dole, 
    gdo ti tam gore kaj sme? 
   
 Vsejedno, kaj si tak mala, 
    tvoja popevka zvoni 
    dalko čez brege i dole, 
    če te nit videti ni. 
   
 Kukmica tebi na glavi, 
    meni na vuhu škrlak, 
    kaj nas je briga za koga, 
    pak si popevamo tak. 
   
 ČRNI METULI 
   
 Črni i tihi metuli 
    došli su, nismo nit čuli, 
    z oblakov ili iz luga, 
    tajno kak v srce tuga. 
    Ideju jata za jati, 
    gde im je stati? 
    Samo letiju, letiju. 
   
 Polja si mira želiju, 
    sela vre čisto spiju, 
    megla metulov se zbira, 
    oči pospane zapira. 
    Samo kaj šepćeju strni, 
    trave trepećeju vlati? 
    Strah ih je krilah tih črnih. 
    A vre bi srca i sela 
    tak si počinuti štela, 
    rada bi spati, spati... 
   
 Gusto se spušćaju krila, - 
    vse su daljine prekrila. 
    Puno ih pada tam prek, 
    tam, gde je mira navek, 
    gde je vse noći bliže: 
    stari za cintor - med križe. 
   
 Jato za jatom se zbira, 
    ruka zabadav ih tira, 
    ni si nit moći pomoći. 
    Sedaju čisto na oči. 
    Težki objema nas spanec, 
    kak da od maka je lanec. 
    Tak smo i trudni i čudni, 
    nemremo ostati budni. 
    A zutra, Bog zna, zutra 
    bu li za nas još jutra? 
    Bumo li v zorju ranu 
    mogli veselit se danu, 
    bumo li tiče još čuli? 
    Il buju zadnje nam senje, 
    oči i dan i živlenje 
    zgasili črni metuli? 
   
 MOLITVICA V PROTULETJE 
   
 Rasipal si vsikud veselje vu svet, 
    zarubljeni s cvetjem su puti, 
    nit grobje ni tužno, kak pucicah smeh 
    razlejal tam jaglac se žuti. 
   
 Čez suhu listinu vu lugu je vsem 
    od šafrana zdigel se kelih, 
    kak da bi za sunce ti faliti štel 
    v molitvicah plavih i belih. 
   
 I oblaki žarki il beli kak sneg, 
    vsi puni kak lice deteta, 
    na nebu su. Ti i na travnik si svoj 
    rasipal sam cvet si do cveta. 
   
 Pa zakaj Ti samomu meni ne daš, 
    kaj dal si tak vnogom i vnogom? 
    Veselja, Ti, koji veselje si vse, 
    veselja i srcu mi bogom. 
   
 OBLAK SE GUBI 
   
 Oblak se gubi v daljini, 
    veter si šuška v listini, 
   
 Sneg je bil včera, sad ni ga, 
    tak ti naj zgine vsa briga. 
   
 Grmi su skoro zeleni, 
    si li ti dobra još meni? 
   
 Znaš li ti, rudasto dete, 
    da vre fijolica cvete? 
   
 Del bi ti venček ih v prame, 
    poveč, je l misliš kaj na me?! 
   
 SPOMEN 
   
 Stiha spod oblakov črnih 
    beli je golub preletel, 
    stiha je v srce žalostno 
    spomen povrnul se svetel. 
   
 Veter je lice mi dragal, 
    oči kak suzami rosil, 
    veter je z oblakov niskih 
    kišu po travnikih nosil. 
   
 Ali iz šumice mlade 
    kosa sem čul, kak se smeje, 
    Zna on: i sunce pak dojde, 
    polja i srca da zgreje. 
   
 LOZA ŽUTI 
   
 Loza žuti, 
    grozdja već ni, 
    nikoga steza ne vodi, 
    tužen je kraj, 
    tihi je gaj, 
    jesen po cestah sad hodi. 
   
 Grozdja već ni, 
    ali zreli 
    kaplja, kaj v kmici se skriva. 
    Sunce bu v njoj, 
    v kapljici toj, 
    smeh i popevka bu živa. 
   
 Lepo je to: 
    more li gdo 
    sunca i radosti zbrati 
    i onda vse, 
    kak loze te, 
    drugom žalostnomu dati. 
   
 TIHI POLDAN 
   
 Tihi poldan kak da spi, 
    nigde glasa čuti ni. 
   
 Zginuli su z žita vali, 
    oblaki na nebu stali. 
   
 Klinčec štel bi zgoret v travi, 
    zvončeki sad tak su plavi. 
   
 V šumi tiči vsi mučiju, 
    guste grane ne šumiju. 
   
 Vse je, kak da čeka kaj: 
    dol i polje, breg i gaj. 
   
 A i nebo je tak čudno, 
    kak da nekaj senja budno. 
   
 Nekaj, kaj ni moći reći, 
    kaj se v tihoj ćuti sreči. 
   
 I kad veter lahki v gori 
    zbudil se je tam med bori, 
   
 Kak da samo dragat sme 
    klinčece vu travi te, 
   
 zvonček plav i klase zlate, 
    - onda sem ja mislil na te. 
   
 BOŽIĆ 
   
 Posipal bi snegom 
    vse pute 
    i spunil z veseljem 
    vse kute, 
    da smeh i popevka zvoni, 
    da brigah i tugah 
    ni, 
    da suza već oko ne muti, 
    da vsaki si v srcu 
    oćuti: 
    Božić je došel nam vesel, 
    vsakomu sreće donesel 
    v sela i grade i gaj, 
    meni takaj! 
   
 V SNEGU 
   
 Bregi vse bole su beli, 
    mehke su kape si deli, 
    toplo pod snegom je njim. 
    V selu iz vsake se hiže 
    kakti perjanica zdiže 
    tenki i plavkasti dim. 
   
 Vsi su vre zbrisani puti 
    nigde nit korak ni čuti, 
    skoro bu zaspal i dan, 
    meni se doma bit ne će, 
    želja me zove i vleče 
    v bele daljine te tam. 
   
 Nigdo ne treba me vodit, 
    sam bum ja mogel pogodit 
    k onoj, kaj ima me rad, 
    k roži ja dojdem prek vrta, 
    vrata su za me odprta. 
    - Joj, da ne moram nazad! 
   
 TALI SE SNEG 
   
 Tali se sneg, tali, 
    belina mu se muti, 
    po črnoj zemlji pak 
    su trudni pošli puti. 
   
 I vse, kaj v miru se 
    pod belim snegom skrilo, 
    odkrito pak je vse, 
    i tužno, kak je bilo. 
   
 Od starih hižah krov 
    i suhe, puste grane 
    i v grobjih križov red 
    i polja i poljane. 
   
 Tali se sneg, tali, 
    vre potok čut pod ledom 
    i vranah gust je roj 
    kak mrak na nebu bledom. 
   
 A tak je lepo, gde 
    vse mehki sneg pokriva, 
    a tak je tiho, gde 
    bez senjah se počiva! 
   
 SNEG PRED VUZEM 
   
 Pun glavobolkah je lug, 
    puna fijolicah trava, 
    kaj se je zmislil taj sneg, 
    da si sad pak poprhava? 
   
 Zemlja od sna se budi, 
    čekaju pupki na grani, 
    noć si slavička želi 
    sunčeca toploga dani. 
   
 Zime je bilo vre dost 
    v mesece kmične i duge, 
    vsaki veselja bi štel, 
    dost nam je zime i tuge. 
   
 Vuzem pred vratmi je vre, 
    on se i v srcu nam javlja, 
    kaj će sad zima i sneg, 
    Vuzem se suncem pozdravlja! 
   
 GUMBELICA 
   
 Sladko šumiju si čelice, 
    cveteju v vrtu gumbelice, 
    kaj one najlepše ni? 
    Duša, a gde si mi ti? 
   
 Vrt su ti s plotom zagradili, 
    k plotu kostanje zasadili, 
    suseda, kaj se bojiš? 
    Ne bum odnesel ti niš! 
   
 Imaš prstenja ti zlatoga, 
    imaš i muža bogatoga, 
    samo, znaš, jedno je kvar: 
    to da je muž tvoj vre star. 
   
 Dobro on tebe zna čuvati, 
    ali te ne zna kušuvati, 
    Znaš, kaj šumi si to čelica? 
    Sunčeca treba gumbelica! 
   
 SENJE JOŠ SPIJU 
   
 Mesec nad jablani plava, 
    v senci do brega je breg, 
    v doli preleva se trava, 
    vse je kak srebreni sneg. 
   
 Gradna se pašći prek grad, 
    šum je kak spomenek čut, 
    kmica v dvorišće vre pada, 
    k hižam je stisnul se put. 
   
 Rudaste šume mučiju, 
    nigde ni čut niti glas. 
    Tiho je, senje još spiju, 
    sad je počinut se čas. 
   
 Ali, bojim se, vu lugu 
    sad se slaviček zbudi, 
    v srcu bu zbudil mi tugu, 
    zakaj joj počinka ni?! 
   
 ŽELJA 
   
 Plavkaste rože vu črnom kaminu. 
    Jedna za drugom z žerjavke se zdiže. 
    Vani je sneg. On polahko pokriva 
    brege i dole i vrte i hiže. 
   
 Moja bi želja odleteti štela, 
    gde one bele rojiju se čele, 
    tiho doprhat do hiže pod snegom, 
    sesti se k zglavju kraj postele bele. 
   
 Rudaste tvoje podragati lasi, 
    pitati, kaj su žalostne ti oči? 
    Su li i tebi bez sunca sad dani, 
    su li od brigah sad budne ti noći? 
   
 Pitat ne smem. A sneg samo pada, 
    Roža v kaminu se već ne zažiže. 
    - Kad bi i srce mi sneg štel pokriti 
    kak one dole i vrte i hiže! 
   
 TUNJA 
   
 Tunja moja, žuta tunja, 
    komu ti zreliš? 
    Tuga moja, pusta tuga, 
    koga ti želiš? 
   
 Kiša pada, ne prestane, 
    v megli gora vsa. 
    Duge noći, duge dane 
    na te mislim ja. 
   
 Bu li sunce, žarko sunce, 
    došlo pak nazaj? 
    Bu li srce, bogo srce, 
    zgrejalo takaj? 
   
 Tunja moja, rodna tunja, 
    brat te ne bum smel, 
    duša moja, draga duša, 
    drugi te je zel. 
   
 SENICA 
   
 Kaj si popevaš, seničica, 
    drobna i draga mi tičica, 
    kaj mi povedat želiš, 
    kaj mi veliš? 
   
 Da se vre njišeju macice, 
    da se vre kažeju rožice, 
    da je pun šafrana breg, 
    kak, da je sneg. 
   
 Da je protuletje vre 
    došlo prek noći skrivečki. 
    I da ga v srcu, kaj ne? 
    ćutiju puce i dečki? 
   
 Vse ti ja dobro to znam, 
    samo kaj ja sem još sam. 
    Lahko popevaš, seničica, 
    kad nisi sama već tičica! 
   
 METVICA 
   
 Metvica mehka z mejaša diši, 
    rosa se trusi, na vetru suši, 
    ja sem ti sam, kak i bogec sam. 
   
 Travu su v jutro pokosili, 
    dragu su drugomu sprosili, 
    skoro i dalko odišla bu, znam. 
   
 Sladko zagukal je grlicah par, 
    ti mi nigdar se ne vrneš, nigdar, 
    drugi bu dragal tvoj svileni pram. 
   
 Oblaki kmični se zbiraju, 
    nebo i sunce zastiraju, 
    v srcu mi tuga i čam. 
   
 Metvica vehne i težko diši, 
    vse nekaj čeka. Taj mir me duši. 
    Ja sem ti sam, kak nigdar još, sam. 
   
 DVA KIPCA 
   
 V suncu 
   
 Zdalka se popevka čuje, 
    kaj se k nebu diže, 
    glavobolka nisko raste, 
    da je zemlji bliže. 
   
 V macicah se leska njiše 
    S tihim vetrom z brega, 
    visibaba vre se bela 
    kaže ispod snega. 
   
 Moje srce pak bi štelo 
    vse ti cvete zbrati, 
    zlato sunce toga dana 
    vu popevku dati. 
   
 Da bu v duši tvojoj radost, 
    da bu jasno oko, 
    kak je ono vedro nebo, 
    plavo i gliboko. 
   
 V senci 
   
 Tičica popeva z veje, 
    glas joj je tak tenek, 
    pripoveda, da je noćes 
    rascval se i drenek. 
   
 Senokoša v senci senja, 
    potok vesel plava, 
    vrba se žuti nad vodom, 
    v potok nagledava. 
   
 Oblak sivi nebo skriva, 
    polje spi i puti, 
    ali vsikud cvet je vesel: 
    jaglac cvete žuti. 
   
 Sunca ni, al zvira radost 
    z gaja i prek kraja. 
    Morti je to - naše sunce, 
    z zemlje nam dohaja?! 
 GOLUBI 
   
 Golubov je sivi par 
    sel se na obloku, 
    poldan ide, sunca žar 
    vidi im se v oku. 
   
 Nikoga već doma ni, 
    nigdo ih ne plaši. 
    Zvana čut je, zvon zvoni, 
    vse je sad pri maši. 
   
 Tam nad zlatni se oltar 
    glas molitvah diže, 
    tam i par sad moli star: 
    starci z ove hiže. 
   
 Tihe su, kak dan im taj, 
    radosti i tuge, 
    nemaju se kajat kaj, 
    moliju za druge. 
   
 Zvona je zamučal glas, 
    starci došli z maše. 
    je gdo molil i za nas 
    i za grehe naše? 
   
 - Golubi nam sivi sad 
    gučeju pod strehom: 
    "Najte da bi vi još kad 
    žalili za grehom!" 
   
 KAD SE NASMEJEŠ 
   
 Rosne se rože budiju, 
    v tihoj toj noći su spale. 
    Kad se nasmeješ, su v licu 
    sladke ti jamice male. 
   
 Nebo je v jutro tak jasno, 
    prešle su sence iz noći. 
    Kad se od srca nasmeješ, 
    tak su ti vesele oči. 
   
 Sunce vsi imaju radi, 
    tiči mu tak žvrgoliju. 
    Kad se ti meni nasmeješ, 
    v srcu popevke zvoniju. 
   
 DRENEK CVETE 
   
 Drenek cvete, 
    drago dete, 
    droben je i žut. 
    Z tenke veje 
    kos se smeje, 
    dalko ga je čut. 
   
 Sam se javlja, 
    tam pozdravlja 
    vsaki mali cvet, 
    i tu mladost 
    i tu radost 
    i taj beli svet. 
   
 V travi taki 
    jaglac vsaki 
    glas je kosa čul. 
    Da bu bliže, 
    jen se zdiže, 
    postal je metul. 
   
 Tak je svetel! 
    Bu li zletel 
    v tvojih lasih hlad? 
    - Drenek cvete, 
    drago dete, 
    kak te imam rad! 
   
 PARK MED ALEJAMI 
   
 Park med alejami, 
    veter med vejami, 
    lipa i kurija stara. 
    Sence se njišeju, 
    kakti da rišeju 
    slova zapletena, šara. 
   
 Oblaki zgubljeni, 
    zlatom zarubljeni, 
    golubi beli iz krova 
    vsi se zagledeli, 
    da bi zezvedeli, 
    kakva to čudna su slova? 
   
 Neznaju čitati, 
    nemaju pitati 
    koga, kaj to znamenuje. 
    Sence si rišeju 
    slova i brišeju. 
    Put poleg lipe putuje. 
   
 Sunce prigrejalo, 
    zlatom zalejalo 
    polja, kaj zlatna zreliju. 
    Park med alejami, 
    veter med vejami, 
    lipa i kurija spiju. 
   
 PRI OBLOKU 
   
 Zamučali smo vsi i mrak je išel vre, 
    vu vrtu cmroki su od sunca zlatni bili, 
    a pri obloku Vi vu sencu ste se skrili. 
    I samo videl sem još drage oči te. 
   
 Vse drugo zabil sem, - i gledel samo njih. 
    I videl sem ja v njih, kaj ni povedat moći, 
    kaj v senjah se gledi vu sladke, tihe noći. 
    To čital sem Vam ja vu dragih očih tih. 
   
 I v srcu čutil sem, da blizu smo si mi, 
    kak da se poznamo vre leta vnoga, vnoga, 
    da čudil sem se sam, kak nismo znali toga. 
    Pozabil sem na svet, vse bili ste mi Vi. 
   
 Al mučali su vsi, da mir je bolel nas, 
    vsi gledeli su me, kak da bi reći šteli: 
    "Vi, stranjski čovek, Nju tak niste gledet smeli!" 
    I bilo mi je žal da sem razžalil Vas. 
   
 Kad ali veselu je negdo rekel reč 
    i Vi ste sladko se nasmejali, kak znate, 
    su cmroki zgasli se - i moje senje zlate, 
    vu Vaših očih nis nigdar ih videl već. 
   
 I došel je i mrak i v moje srce prek. 
    I kad smo prešli van vu spomenku i šali, 
    kaj v meni zgaslo se, Vi niste niti znali. - 
    I bili smo si pak tak stranjski, kak navek. 
   
 VETER 
   
 Veter je z dalka doletel, 
    z kraja, gde dan je sad svetel, 
    gde meglah mutnih tih ni, 
    gde se vsim srcem živi. 
    Onde su v cvetu vsi vrti, 
    širom obloki odprti, 
    roža med klinčeci cvete. 
    Ili to drago je dete, 
    koje mi srce želi? 
    Kaj si mi, veter ti vesel 
    z dalkoga sveta donesel, 
    kaj bi povedal mi ti? 
   
 V suncu da vse tam trepeće, 
    puno je smeha i sreće? 
    Da su i tebi tam krila 
    suncem pozlaćena bila, 
    da si se težko odpravil, 
    cvetje vu suzah ostavil? 
    Al da su lugi i trni 
    i dani tužni i črni 
    Zlato vse strusili, zeli, 
    strgat i kreljuti šteli? 
    Kaj ćeš v tu pušću i čam, 
    kaj je doneslo te k nam?! 
   
 Kam ćeš ti? Ni te strah noći? 
    Strašne su slepe joj oči. 
    Kaj će tvoj plač? Il je smeh? 
    Si li mi v dušu pogledal, 
    bi li ti rad mi povedal: 
    da je tak živeti greh, 
    dane te puste i duge, 
    živet, - a samo za druge, 
    da je za vsaki čas kvar? 
    - Lepše je, lepše, poginut, 
    s tobom oditi i zginut, 
    pak se ne vrnut nigdar! 
   
 SPOMEN NA JESENICE 
   
 (Slikaru Mihovilu Krušlinu) 
 Vrba se k vodi nagiblje, 
    čun se pozabljeni ziblje, 
    bistra spominja se Sava, 
    tiček pod nebom si plava. 
   
 Cesta se spušća iz vasi, 
    sladka popevka se glasi, 
    kak, da bi kranjska dežela 
    srce si zlejati štela. 
   
 Il se to susedi javlja, 
    selo prek Save pozdravlja, 
    gde nam je vse tak poznato, 
    gde je i sunce tak zlato. 
   
 Gde su i rožice v cvetu, 
    lepše, neg igde na svetu, 
    gde nam je drago vse širom, 
    doma, gde srcem smo zmirom. 
   
 Vrba se k vodi nagiblje, 
    čun se pozabljeni ziblje, 
    nebo plavi se čez veje, 
    kak, da i nebo se smeje. 
   
 VUZ PUT 
   
 Po lugu slaviček popeva, 
    da najdalši čuje ga kut, 
    po žitu se zlato razleva, 
    k topolam odputil se put. 
   
 I prešel bu on mimo vrta, 
    gde v cvetu je bujnomu vse. 
    Tam vrata su meni zaprta 
    tam vsi su me zabili vre. 
   
 I nigdo me poznati ne će 
    i nigdo već dober mi ni: 
    nit rože v rondelah dišeće, 
    nit beli jasmin niti - ti. 
   
 Znam: ti si lepa i mlada, 
    a kaj ti ja morem da dam? 
    Al če si me imala rada, 
    naj nikaj te toga ni sram. 
   
 Ja srce ti imam bogato 
    i vnogi popevke mi zna, 
    a ti buš gizdava još na to, 
    da rad sem te zmislil se ja! 
   
 CLAIR-OBSCUR 
   
 V suncu je celo dvorišće, 
    v senci šuma spi. 
    Koga moje srce išće, 
    toga jošće ni. 
   
 Ne bojiš se ti kmice, 
    znaš sim pute vse. 
    Skoro buš mi dragal lice, 
    mam buš tu, kaj ne? 
   
 Težko bu ti, znam oditi, 
    pak bu taki dan. 
    - Zakaj mora pri nas ziti 
    sunce tak zaran?! 
   
 MRTVI GRAD 
   
 V hladu je navek dvorišće, 
    mehen vre na zide plazi, 
    črna kula kak da dremlje, 
    nema već na kaj da pazi. 
   
 A prek zida drač je gusti. 
    Tam je negda grobje bilo. 
    Stranjsko ime stranjskih ljudih 
    kak da se je v kamen skrilo. 
   
 Pod železnim mračnim krovom 
    zdenec se gubi gliboko. 
    Dole samo v kmicu vidiš, 
    kak v žalostno, slepo oko. 
   
 Težka vrata su odprta. 
    Vani sunce je prek grada 
    i satiri vu fontani, 
    voda im prek lica pada. 
   
 Rože su po svetlih hižah, 
    klinčeci zmed njih goriju, 
    ni ih briga, da za zidom 
    vnoga srca boga spiju. 
   
 Sunce zlato rasipava, 
    vesel veter lipe njiše, 
    smeh zvoni iz vrta negde, 
    vruće leto s poljah diše. 
   
 A glicinije v dvorišću 
    pleteju za vencem venec. 
    Plava radost vse pokriva, 
    mrtvi grad i mrtvi zdenec. 
   
 NAD TRNACOM 
   
 Nad trnacom oblak plava, 
    v sencu tone trava, 
    črešnje su vse cveta pune, 
    kak od bele vune. 
   
 Trusiju se cveti na te 
    i na lasi zlate, 
    Put bi ti posipat šteli, 
    venček bi ti deli. 
   
 Il su beli to metuli 
    tebe dojti čuli, 
    pak se tebi veseliju, 
    k roži mi letiju. 
   
 GJURGJEVKE 
   
 Beli se cveti odpiraju, 
    sami se v pušlece zbiraju. 
    Štel bi ih v nadra ti deti, 
    ali to znam, da ni smeti. 
   
 Il ti na oblok poslagati, 
    da bi ih mogla podragati. 
    Oni tak sladko dišiju, 
    lepoga puno veliju. 
   
 Vse, kaj bi v oku mi čitala, 
    če bi me s pogledom pitala, 
    vse, kaj se tebi dopada, 
    če me još imaš kaj rada. 
   
 KAJ TO TAK TIHO DIŠI 
   
 Veter se igra, zigrava 
    s travom, kaj čisto još spi, 
    veter po trsju ziskava, 
    kaj to tak tiho diši? 
   
 Dalko je jošće do branja, 
    trs je al senjat ga znal: 
    on si vre z listjem zaklanja 
    grozdek - cvetući i mal. 
   
 Kad su gorice vu cvetu 
    na te se zmislim ja pak, 
    rad bi ti dragati lasi, 
    tiho dišiju mi tak. 
   
 MAKI V POLJU 
   
 Maki se v polju odpiraju, 
    plamenom tihim goriju, 
    v duši se spomeni zbiraju, 
    davne kak rane boliju. 
   
 Vse se je vrnulo, vse to: 
    vnogo pozabljeno leto, 
    z jutrah još mladosti ranih, 
    v senjah ti zgubljeni dani, 
    duge prečute te noći, 
    vse je pak došlo pred oči. 
   
 Vse, kaj je z nadami zginulo 
    v steze zarasle do sreće, 
    vse, kaj zabadav je minulo, 
    v mrazu kak rože dišeće. 
   
 Megle su mutne i sive 
    prešle prek duše i njive, 
    želje kak tuga za tugom 
    prešle su v sprovodu dugom. 
    Sunce se zgaslo il skrilo, 
    ni ga nit v srcu već bilo. 
   
 V polja su vetri se vrnuli, 
    klas je zašeptal si vsaki. 
    Vali se zlatni razgrnuli, 
    tiho se strusili maki. 
   
 JAGODE 
   
 Jagode su čisto zrele, 
    strusit bi se štele, 
    gdo bu tebe mogel zvati, 
    da ih ideš brati? 
   
 Znam ja: veter bu ti vesel 
    sladki glas donesel 
    il povedal tiček z grane, 
    još za zorje rane. 
   
 Ja pak tebe nemrem zvati, 
    ljubav svoju dati, 
    a tak puno, prepuno je 
    sad je srce moje! 
   
 ZEMLJA 
   
 Lani je zlo nas pogodilo, 
    polje tak slabo je rodilo, 
    došel je beteg na sela, 
    tuča je trsja nam zela. 
   
 Mi se al ne bumo tužili, 
    rajše si bumo pak plužili, 
    v sloge te sejali duge, 
    za se, - a če i za druge. 
   
 Još bu i sunce se smejalo, 
    strn i trnace nam grejalo, 
    još bu ta zemlja bogata 
    dala pak žita kak zlata. 
   
 Ona navek bu nas hranila, 
    ne bu nas ona nit vkanila. 
    Dobra i v zadnjoj je grudi, 
    ni ona tak, kak su ljudi! 
   
 Dok nam je dobro, nas faliju, 
    dok nam je zlo, nas vsi žaliju. 
    Kaj će to vse?! Kad mi znamo: 
    verna je zemlja samo. 
   
 ŽUTI METULI 
   
 Metulov je žutih zaigral se par, 
    vre megla nad suhom je travom, 
    i trusi se listje. I kak, da je vse 
    na nebu narisano plavom. 
   
 I ne znaš, su zadnji metuli još to, 
    il veter obira sad breze, 
    su v očih ti spomeni jošće na noć, 
    il megle su skrile nam steze? 
   
 I ja ti tak ne znam, su senje to vse, 
    il pravo živlenje mi to je. 
    Al ćutim, kak, da me glediju navek 
    tak plave oči - kak tvoje. 
   
 KESNA KIŠA 
   
 Kiša vre v jutro je rosila, 
    listje i zadnje još nosila. 
    Kaj pripoveda to lugu, 
    koju sad tuži mu tugu? 
   
 Skriva se dan za daljinami, 
    megla suzi nad kupinami. 
    Grobje je v cvetu i belo, 
    još v katarinčicah celo. 
   
 Al i po vrtih vsih cveteju, 
    same vu vence se pleteju. 
    Kakti, da grobje vse bliže 
    ide med sela i hiže. 
   
 Kiša bu padati prestala, 
    zemlja bu v suncu pak ostala. 
    Skoro i sive te megle 
    budeju spati se legle. 
   
 Polje bi rado se zgrejati, 
    srce bi štelo se smejati. 
    Vsakom živlenja je milo, 
    če i bogečko bilo! 
 
 
 Rječnik 
 aldovati  (mađ.) - žrtvovati 
 beteg  (mađ.) - bolest 
 bezeg  - bazga, zova 
 bogčija  - sirotinja, siromaštvo 
 bogec  - siromah 
 bogo  - ubogo, jadno 
 bosket  (franc.) - lug, šumarak 
 brežanjak  - brežuljak 
 cintor  (prema tal.  cimitero ) - prostor oko crkve, crkveno dvorište; groblje 
 cipres  - čempres 
 cirkva  - crkva 
 clair-obscur  (franc.) - svijetlo-tamno 
 cmrok  - borov, odn. smrekov gaj 
 cvesti  (prez.  cvetem ) - cvasti, cvjetati 
 če  - ako 
 čez  - kroz 
 črešnja  - trešnja 
 črlen  - crven 
 črn  - crn 
 dale  - dalje 
 detela  - djetelina 
 deti  (prez.  denem ) - staviti, metnuti 
 deždj  - dažd, kiša 
 dežela  - kraj, zemlja 
 dišati  (prez.  dišim ) - mirisati 
 dišeć  - mirisan 
 dohajati  - dolaziti, dohoditi 
 drenek  - drijenak 
 droben  - malen, sitan 
 fijolica  - ljubičica 
 gdo  - tko 
 gjegjeran  (mađ.) - svjež, laga, poletan, veseo 
 glavobolka  - biljka bunika 
 glibljina  - dubina 
 glicinija  (grč.) - biljka s ljubičastim visećim vrlo mirisnim cvjetovima 
 gorice  - vinograd 
 gozd  - gvozd, šuma 
 grunt  (njem.) - zemljište, posjed 
 gumbelica  - đurđica 
 hajda  - heljda, biljka koja nije žitarica, ali se od nje može praviti brašno za ljudsku prehranu 
 hajdina  - v.  hajda 
    hiža  - kuća 
 hudi  - ljut, oštar 
 hvoja  - grana 
 jačmen  - ječam 
 jalša  - jelša, joha 
 jen  - jedan 
 kelih  - kalež; čašica 
 kesno  - kasno 
 kipec  (gen.  kipca ) - slika 
 klinčec  - karanfil 
 kmica  - tama, mrak, tmina 
 kmičen  - taman, mračan 
 kmičiti se  - mračiti se 
 kotrig  - članak, zglob 
 krajcer  - krajcara, sitni novac u Austro-Ugarskoj; novac uopće 
 kreljut  - krilo 
 kukmica  (tur.) - pijetlova krijesta 
 kuševati, kušuvati  (prez.  kušujem ) - ljubiti 
 kušlec  (prema njem.) - poljubac 
 lasi  - kosa 
 leska  - ljeska 
 listina  - napadalo lišće 
 mam  - odmah 
 maša  - misa 
 megla  - magla 
 mehen  - mahovina 
 metul  - leptir 
 milo  - žao 
 morje  - more 
 morti  - možda 
 mučati  (prez.  mučim ) - šutjeti 
 muditi  - dangubiti; kasniti 
 mustači  - brkovi 
 nadra  - njedra 
 naj  - nek, neka 
 najenput  - najedamput 
 negdo  - netko 
 nekaj  - nešto 
 nemrem  - ne mogu 
 ni  - nije, nema 
 nigdo  - nitko 
 nikaj  - ništa 
 nimfa  - niža boginja u grčkoj mitologiji; lijepa djevojka 
 niš  - ništa 
 oblok  - prozor 
 odhajati  - odlaziti 
 ogenj  - oganj, vatra 
 oprava  - haljina 
 pačiti  - smetati, škoditi, uditi 
 pašćiti se  - žuriti se 
 pišće  - pile 
 plavati  - plivati 
 poldan  - podne 
 poleg  - pored, uz 
 popevka  - pjesma 
 postel  - postelja 
 poveč  - reci! pripovjedi! 
 povedati  (prez.  povem ) - pričati 
 povehnuti  - uvenuti 
 pozabiti  (prez.  pozabim ) - zaboraviti 
 prejti  (prez.  prejdem ) - preći 
 protuletje  - proljeće 
 puca  - djevojka 
 pucica  - djevojčica 
 pušća  - pustoš, pustopoljina 
 pušlec  (prema njem.) - kitica (cvijeća) 
 rajše  - radije 
 rešt  (njem.) - zatvor, tamnica 
 rezeda  (tal.) - vrsta mirisne biljke krasnice; naši izrazi: katanac, katančica, ljubimac 
 rom  - hodočašće (prema Roma, Rim) 
 romar  (tal.) - hodočasnik 
 rondela  - nasad u obliku kruga 
 roža  - ruža; cvijet uopće 
 rubec  - rubac, marama 
 sehnuti  - sahnuti 
 senca  - sjena, sjenka 
 senica  - sjenica (vrsta ptice) 
 senokoša  - livada, sjenokoša 
 senja  - sanja, san 
 shajati  - izlaziti 
 sim  - ovamo, simo 
 skmičiti se  - zatamniti se 
 slajši  - slađi 
 slaviček  - slavuj 
 slednji  - sljedeći 
 spod  - ispod 
 spomenek  - razgovor 
 steza  - staza 
 stiha  - tiho, nečujno 
 sunčece  - sunašce 
 svetiti (se)   - svijetliti (se) 
 škrlak  - šešir 
 šteti  - htjeti 
 taki  - odmah 
 tič  - ptica 
 tiček  - ptičica 
 trdi  - tvrdi 
 trnac  - vinograd 
 tunja  - dunja 
 turan  - toranj 
 vanjkuš  (mađ.-njem.) - jastuk 
 včera  - jučer 
 veja  - grana, hvoja 
 venček  - vjenčić 
 venec  - vijenac 
 ves, vsa, vse  - sav, sva, sve 
 veter  - vjetar 
 vloviti  - uloviti 
 vnogi  - mnogi 
 vračtvo  - lijek 
 vre  - već 
 vrnuti se  - vratiti se 
 vsaki  - svaki 
 vsejedno  - svejedno 
 vsi  - svi 
 vsigde  - svugdje 
 vsikud  - svukud 
 vuho  - uho 
 vusta  - usta 
 vuz  - uz 
 vuzem  - uskrs 
 zabadav  - uzalud 
 zabiti  (prez.  zabim ) - zaboraviti 
 zahajati  - zalaziti 
 zajec  - zec 
 zalejati se  - zaliti se 
 zapirati  - zatvarati 
 zašeptati  - zašaptati 
 zbirati  - skupljati 
 zbrati  - sabrati, skupiti 
 zbudil  - probudio 
 zdalka  - izdaleka 
 zdavna  - odavno 
 ze  - s, sa 
 zgledati  - izgledati 
 zleteti  - poletjeti; sletjeti 
 zmed  - između 
 zmirom  - stalo, neprekidno 
 zmisliti se  - sjetiti se, sjećati se (pored običnog značenja: izmisliti) 
 zutra  - sutra 
 zvirati  - izvirati 
 zvonček  - zvonce, zvončić 
 živlenje  - život 
 
 
 Bilješka o autoru 
 Dragutin Domjanić 
   
 (Krči kod Adamovca, 12. XI. 1875. - Zagreb, 7. VI. 1933.) 
   
 Dragutin Domjanić je jedan od najistaknutijih hrvatskih pjesnika kajkavskog dijalekta. 
 Nakon djetinjstva provedenog na obiteljskom vlastelinskom imanju u Krči, Domjanić odlazi na školovanje u Zagreb, gdje kao pitomac plemićkog konvikta završava gimnaziju. U Zagrebu studira pravo, te s rigorozom doktorira 1899. godine. Službovao je kao sudski pristav, istražni sudac, a od 1906. godine Domjanić je vijećnik Banskog stola u Zagrebu. Bio je član JAZU, predsjednik zagrebačkog PEN-a i predsjednik Matice hrvatske. U raspri između  mladih  i  starih , Domjanić se kao modernist priklonio  mladima . 
   
 Prvu pjesmu  Ljubav k domovini  objavio je, pod pseudonimom Milivoj Seljan, u  Bršljanu  1892. godine, dok je prvu pjesmu potpisanu vlastitim imenom objavio 1895. godine u  Viencu  ( Ridi Pagliaccio ). Godine 1909. objavljuje zbirku  Pjesme  u kojoj, pod utjecajem Verlainovske poetike, ali i vlastitog plemićkog porijekla, dominiraju motivi terasa, parkova, marioneta, markiza, paževa i dr. U svojim kajkavskim stihovima Domjanić proširuje motivski repertoar u rasponu od domoljubnih motiva do motiva vezanih za pučku kulturu. Zbog ponavljanja u formi i sadržaju, Domjanićeva poezija pisana standardnim hrvatskim jezikom ocijenjena je slabijom od njegove dijalektalne kajkavske poezije, koju je pozitivno prihvatilo najšire čitateljstvo. Pjesme kao što su  Fala  ili  Popevke sam slagal  u uglazbljenoj verziji Vlahe Paljetka ostale su iznimno popularne i do danas. 
 Autor je zbirki kajkavskih pjesama:  Kipci i popevke  (1917),  V suncu i senci  (1927) i  Po dragomu kraju  (1933). Svojim dijalektalnim pjesništvom Domjanić je afirmirao modernistički senzibilitet, ali i unaprijedio rubni položaj dijalektalne lirike. 
 U časopisima ( Vienac, Savremenik, Književni jug, Nada  i dr.) je objavljivao poeziju i književne prikaze. Prevodio je J. W. Goethea, H. Heinea, C. Baudelairea, S. Mallarméa, L. N. Tolstoja, Gogolja i dr. 
   
 * * * 
   
 Vrhunac svog pjesničkog stvaralaštva Domjanić je ostvario u svojim trima zbirkama kajkavske poezije. Svojim dijalektalnim pjesništvom afirmirao je modernistički senzibilitet, ali i unaprijedio rubni položaj dijalektalne lirike. 
   
 Posljednju Domjanićeva kajkavsku zbirku poezije  Po dragomu kraju  postumno je 1933. godine, neposredno nakon autorove smrti, objavila njegova majka, a motivsko-tematski i stilski vezana je uz druge dvije:  Kipci i popevke  te  V suncu i senci . 
 Zbirka u cjelini još jednom potvrđuje posebno mjesto koje zauzima pejzaž u Domjanićevom opusu, posebice rodni kraj, najuže vezan uz subjekt koji nezadovoljan svakodnevicom i svjestan vlastite prolaznosti životni sklad pronalazi u prirodi. Okretanje zavičajnom krajoliku, bilježenjem njegovih mijena i ugođaja kao odraz unutarnjih raspoloženja lirskog subjekta te neizostavna muzikalnost stihova obilježja su koja Domjanića povezuju s verlaineovskom poetikom. 
   
 
   
 Tekst prema: 
 
 Dragutin M. Domjanić:  Po dragomu kraju,  Narodne novine, Zagreb, 1933. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Dragutina Domjanića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-065-3 
 © 2011. Bulaja naklada d.o.o. 
 
 