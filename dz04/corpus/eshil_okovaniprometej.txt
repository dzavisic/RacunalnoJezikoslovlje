
 
 Okovani Prometej 
 Eshil 
   
 Preveo i komentare napisao: 
    Koloman Rac 
 
 
 Rječnik 
   
 Arg  - grad u Grčkoj, na Peloponezu 
 Had  - podzemni svijet mrtvih; bog podzemnog svijeta 
 Hefesto  - Hefest, bog kovač, zaštitnik obrtnika, kipara, metalurga i vatre 
 Hermo   - Hermes, glasnik bogova, zaštitnik putnika i lopova, pastira, pjesnika, atletičara i trgovaca; Zeusov i Majin sin (rimski merkur) 
 Hesiona  - kćerka Laomedonta, trojanskog kralja; otac ju je htio žrtvovati da spasi Troju od morske nemani i umilostivi Posejdona i Apolona kojima se zamjerio. Od smrti u raljama morske nemani spasio ju je Heraklo. Laomedont je i Herakla izigrao, pa ga je ovaj ubio, zauzeo troju, a zarobljena Hesiona udala se za junaka Telamona, Heraklovog druga, kralja Salamine, jednog od Jasonovih Argonauta 
 Kilikija  - zemlje na jugoistoku Male Azije, Cilicija 
 kolšanski  - pridjev prema  Kolhida , zemlja na istočnoj obali Crnog mora, tj. na Kavkazu, gdje su živjele Amazonke, odredište Argonauta 
 Kron  - najmlađi od Titana, sin Geje i Urana, svrgnuo svog oca i postao vrhovni bog; bog zemljoradnje, vremena, godišnjih doba;  sin Kronov  - Zeus, koji je s prijestolja bogova svrgnuo samog Krona 
 Lerna  - plodno područje bogato izvorima južno od grada Arga 
 nartek  - vrsta sredozemne biljke, velestika, od čije su se suhe stabljike u antičkoj grčkoj radile kutije, ormarići i slično; ovdje dakle štap u kojemu je Posejdon bogovima ukrao vatru i dao je ljudima 
 negve  (mađ.) - okovi, lanci 
 nenavist  - zavist 
 Okeanide  - morske nimfe, tri tisuće kćeri Okeana i Tetije, pripadaju skupini ženskih božanstva prirode (uz najade, nereide, oreade i drijade). Kao božice dalekoga vanjskog mora razlikuju se od nereida, božica unutrašnjih mora. Najčešće se u mitologiji spominju kao žene i majke bogova, kraljeva i heroja 
 Posidon  - Posejdon, bog mora 
 Skiti  - narod iranskoga podrijetla koji je nastavao nizine nad Crnim morem i Kaspijskim jezerom 
 svjet  - savjet 
 Tartar  - podzemni svijet mrtvih, pakao; također i bog podzemnog svijeta 
 Temida  (grč. Thémis) - božica pravednosti; Titanida, kći Geje i Urana 
 Tetija  -  Tetis, kći Geje i Urana, Titanka; pramajka svih božanstava; sestra i žena boga Okeana, s kojim je imala tri tisuće kćeri zvane Okeanide;  porod Tetije  - Okeanide 
 tušiti  - gušiti 
 uzduh  - zrak 
 vrći  - baciti;  vrgo  - bacio 
 
 
 Bilješka o autoru 
 Eshil 
 (Eleuzina, 525/524. pr. Kr. - Gela, 456. pr. Kr.) 
   
 Eshil (grčki Αἰσχύλος) je starogrčki dramatičar, otac tragedije i prvi od trojice slavnih grčkih tragičara. 
   
 Rođen je u Eleuzini u bogatoj obitelji atičkih zemljoposjednika. Živio je u doba kada demokratski poredak u Atenu odnosi pobjedu nad tiranijom. Smatra ga se ocem grčke tragedije i spada u veliku trojicu tragičara, uz Sofokla i Euripida. 
 Još kao mladić nastupao je na pjesničkim natjecanjima, a prema Parskoj kronici prvi put je pobijedio u dramskom natjecanju 484. p. n. e., a 472. p. n. e. opet tetralogijom od koje je sačuvana drama  Perzijanci . 
 Eshil nije bio samo promatrač povijesnih zbivanja u Ateni početkom petog stoljeća p. n. e., nego i aktivni sudionik u njima. Istakao se osobitom hrabrošću kao hoplit (teško naoružani pješak) u bitkama kod Maratona, Salamine i Plateje, u kojima je njegov narod u borbi protiv perzijskog osvajača obranio neovisnost. 
 Kroz likove svojih tragedija Eshil otkriva povijesni sadržaj tog razdoblja. On je pjesnik atenske demokracije, a likovi njegovih drama odgovaraju maratonsko-salaminskoj herojskoj epohi. 
 Osim tragedija pisao je i satirske igre te elegije. Od oko 90 drama koje je napisao sačuvalo se samo 7 tragedija:  Perzijanci ,  Sedmorica protiv Tebe ,  Hiketide  (Pribjegarke),  Okovani Prometej , te trilogija  Orestija  ( Agamemnon ,  Hoefore ,  Eumenide ), uz nešto fragmenata. 
 Između Eshila i Atenjana došlo je do nesporazuma i svađa, najvjerojatnije uzrokovanih  Eumenidama , te je posljednje godine svoga života bio primoran provesti na Siciliji, gdje je i prije znao boraviti. Tamo u gradu Geli na posljetku i umire, a o njegovoj smrti postoji nekoliko anegdota. Jedna od njih kaže da je umro tako što je orao zamijenio njegovu proćelavu glavu s kamenom te je na nj ispustio kornjaču kako bi razbio njen oklop. 
 Sudjelovanje u borbama protiv Perzijanaca značilo mu je toliko da je sam sebi sastavio epitaf u kojem spominje svoje ratovanje, ali ne i vlastito pjesništvo. 
   
 Unaprijedio je dramsku umjetnost usavršivši dramsku tehniku. Uveo je u igru drugog glumca i time pojačao dramski element tragedije proširujući dijalog na račun zborskih pjesama. O toj njegovoj novini govori i Aristotel u  Poetici . 
 Od prvobitne je lirske kantate stvorio pravu dramu i postao ocem tragedije. Uvježbavao je zbor i glumce, sastavljao je melodije za zborske pjesme i plesne figure, a ponekad je i glumio. Rado je prihvaćao inovacije drugih pjesnika te u  Orestiju  uvodi trećeg glumca, novinu koju je prihvatio od Sofokla. 
 Za svoje drame govorio je da su "mrvice sa bogate trpeze Homerove". Građu za njih uzimao iz Homerovih epova i neiscrpne grčke mitologije. Iz mita je uzimao veličanstveno, grozno i strašno, ono što daleko prelazi granice naravnog te snažno dopire do gledatelja. 
 Kao što je radnja tragedije već sama po sebi natprirodna, tako se i lica njegovih drama uzdižu iznad običnih ljudi: ona su podjednako veličanstvena u svojim dobrim i zlim osobinama. On ne opisuje obične ljude nego heroje. Međutim, potrebno je naglasiti da Eshil svoje likove ne opisuje detaljno, već u osnovnim crtama, s nekoliko riječi, u dva ili tri poteza, sasvim jednostavno, ali sugestivno i snažno. U Eshilovim tragedijama prevladava strahota, ali Eshil ima smisla i za ljupkost i nježnost. U sačuvanim tragedijama prisutni su svi znatniji ljudski osjećaji – od snage, zanosa, mržnje, srdžbe, sve do ljubavne žalosti, bola, straha. 
 Eshilov svečani i uzvišeni stil i slaba dramatičnost njegovih djela u usporedbi s nasljednicima učinili su ga već na kraju 5. stoljeća p. n. e. donekle arhaičnim, te su još od antike pa sve do 18. stoljeća radije čitani i citirani Sofoklo i Euripid. Stoga je i Eshilov utjecaj na svjetsku književnost bio više posredan, a tek u novije doba priznata je njegovim tragedijama zaslužena snaga i veličina te ga se danas smatra jednim od najvećih pisaca tragedija svih vremena. 
 Eshilov sin Euforion također se bavio pisanjem te je pobijedio Sofokla i Euripida na pjesničkom natjecanju 431. p. n. e. Portret i opise Eshila ostavio je komediograf Aristofan u svome djelu  Žabe. 
   
 * * * 
   
 Osnovni motiv Eshilovog  Okovanog Prometeja  tragedije je sukob između tiranije i pravde, nasilja i ljubavi. 
 Radnja se zbiva između dva važna događaja: Hefestova prikivanja Prometeja u stijenu i Prometejeve potpune propasti. On je razapet između ljudi kojima je dao vatru - i u tome je njegova krivnja, i bogova jer je prekršio je Zeusovu volju, pobunio se protiv vlasti i tiranije, i u tome je njegova herojska vrlina. Kažnjen je tako što je prikovan za stijenu, a orao mu kljuca jetra. Prijeti mu još strašnija kazna jer ne želi otkriti Zeusu tajnu koja bi trebala prouzročiti njegovu propast. 
 Struktura tragedije vrlo je jednostavna. Radnja je usredotočena na jednu situaciju ili događaj, koji je strašan s namjerom da potrese dušu publike. U početku drame pjesnik stvara atmosferu i opširno tumači činjenice, a završni prizori puni su dramatike i nezadrživo idu prema raspletu, odnosno konačnoj katastrofi. 
 Likovi su prikazani vrlo jednostavno, u nekoliko poteza, ali sugestivno i snažno. Istaknuto mjesto imaju zborske pjesme u kojima pjesnik otkriva svoje duboke filozofske misli. On je stvaratelj dramskog jezika i stila. Jezik mu je svečan i bogat, pun smionih metafora, a stil bujan i uzvišen. Toplom simpatijom prati svoje likove u agoniji njihovih strasti. 
 Temeljna problematika koju Eshil razvija u prikazivanju ljudske sudbine i patnje sastoji u točnom utvrđivanju odnosa između krivnje i kazne, između božanske osvete i slobodne ljudske volje. Eshilov pogled na život temelji se na iskrenom i dubokom suosjećanju za ljudske patnje. 
 Dio trilogije u koju spada  Okovani Prometej  bile su i tragedije  Oslobođeni Prometej  te  Prometej vatronoša , od kojih su sačuvani samo fragmenti. 
   
 
   
 Tekst prema: 
 
 Eshilove tragedije ; prev. Koloman Rac, Matica hrvatska, Zagreb, 1918. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Preveo:  Koloman Rac 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Eshilova, kao i na prijevod Kolomana Raca, istekla su, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-078-3 
 © 2011. Bulaja naklada d.o.o. 
 
 
 Bilješke 
   
 
 
 
 [1]  Obdan ga mori žega, obnoć ubija studen. 
 
 
 [2]  Nedavno je Zeus s prijestola nebeskoga zbacio oca svoga Krona i s časti skinuo stare bogove - Titane. 
 
 
 [3]  Udaraj po čavlima, koji su u rupe okova utaknuti i svini ih, da ne ispadnu! 
 
 
 [4]  Ljudi su kratka vijeka, živu regbi dan-dva kao opnokrilac "vodeni cvijet". 
 
 
 [5]  Ime Prometej znači onoga, koji se brine. 
 
 
 [6]  Nartek, devesilje; jezgra je debela, te se da lako izvaditi. Od narteka se u Grka grade štapovi. 
 
 
 [7]  Miris kose i odijela vila. 
 
 
 [8]  Polubog, heroj. 
 
 
 [9]  Po Homeru je zemlja okrugla ploča, koju optječe golema rijeka Okean. 
 
 
 [10]  Titane. 
 
 
 [11]  U Had je Zeus bacio one Titane, koji su se protiv njega pobunili. 
 
 
 [12]  Noge mu se ne tiču zemlje. 
 
 
 [13]  Titani, djeca Urana (Neba) i Zemlje. 
 
 
 [14]  Na spravi, što na konopima lebdi; lica se mogu pomicati, spuštati i dizati. 
 
 
 [15]  On je znao, kuda hoću. 
 
 
 [16]  U zemlju halipsku. Halibljani, narod skitski, prvi su kovali gvožđe. 
 
 
 [17]  Šiljkom ostana podbadaju se konji, tj. nećeš glavom o zid! 
 
 
 [18]  Stup se opire jednim krajem o zemlju, drugim o nebo. Zapravo Atlant drži nebo na plećima svojim. 
 
 
 [19]  Tifon, slika para i plinova, koji se kupe u unutrašnjosti zemlje, a uzrok su vulkanskim provalama. 
 
 
 [20]  Što bi ti škodilo, da idem moliti Zeusa? 
 
 
 [21]  Mudar sam, ali se čini, da sam luđak. 
 
 
 [22]  Amazonke. 
 
 
 [23]  Meotsko more, danas Azovsko more 
 
 
 [24]  Momčad Arije, tj. Perzije. 
 
 
 [25]  Valjda Egbatana. 
 
 
 [26]  Zemlju silom diže voda, na kojoj pliva, te je Atlant nogama pritište, da se ne digne; na plećima drži nebo, koje ga svom težinom priteže zemlji. 
 
 
 [27]  S Atlantom. 
 
 
 [28]  Srde (Erinije) pamte zločin i progone zločinca. 
 
 
 [29]  Žrtva je ujedno gozba. 
 
 
 [30]  Misli ljude. 
 
 
 [31]  Ubio ga je bog Hermo. 
 
 
 [32]  Pjesmu Ijinu prati svirač sviralom. Voskom su dvije svirale u jednu sastavljene. 
 
 
 [33]  Tetija je Okeanu rodila i rijeke, dakle i kralja Inaha, koji je zapravo bog argivske rijeke Inaha. 
 
 
 [34]  U Pitu (Delfima) bijaše proročište Apolonovo, u Dodoni u Epiru Zeusovo. 
 
 
 [35]  Kerhna, vrelo putem iz Arga u Tegeju. 
 
 
 [36]  Vrela čine močvarno jezero, koje se takođe zove Lerna. 
 
 
 [37]  Bio je stook, a poslala ga je Hera, da pazi na nju i na Zeusa. 
 
 
 [38]  Iju. 
 
 
 [39]  Hibrist, Objesnik, danas Terek. 
 
 
 [40]  Grad na Termodontu, današnjem Termehu u Maloj Aziji na Crnom moru. 
 
 
 [41]  Žal trački na Crnom moru. 
 
 
 [42]  Amazonke. 
 
 
 [43]  Kerč u Azovskom moru. 
 
 
 [44]  Kerčka vrata. 
 
 
 [45]  T.j. kravlji put. Zapravo potječe ime od božice Hekate Fosfore (Svjetlonoše), koja se u narječju zvala "Bosporos". 
 
 
 [46]  Ija rodi Epafa, Epaf Libiju, Libija Bela, Bel Danaja, Danaj Hipermnestru, Hipermnestra Abanta, Abant Preta, Pret Akrisija, Akrisije Danaju, Danaja Perseja, Persej Elektriona, Elektrion Alkemenu, Alkmena Herakla, koji oslobodi Prometeja. 
 
 
 [47]  Kerčka vrata. 
 
 
 [48]  Kaspijskim morem. 
 
 
 [49]  Zovu se i Graje, one su božanstva bijelih oblaka zato imadu obličje labuđe - dok su im sestre Gorgone, crni burni oblaci. Tko spazi Gorgonu, skameni se. 
 
 
 [50]  Lavovi s krilima i kljunom mjesto gubice. 
 
 
 [51]  Više maloga desetog katarakta (od juga prema sjeveru) zvao se Nil Crnom rijekom (Nigris), a niže Nilom. 
 
 
 [52]  Pomenuti mali katarakt, danas Šellal. 
 
 
 [53]  Uz Nil raste biblos (papir). 
 
 
 [54]  Iz šuštanja se lišća hrastova proricalo. 
 
 
 [55]  Reja, žena oca Zeusova Krona. Misli more Jonsko. 
 
 
 [56]  Od mora Jonskoga u kopno, te dolaziš evo k nama. 
 
 
 [57]  Izvođenje je krivo, jer ime mora nije u savezu s imenom Ijinim. 
 
 
 [58]  Epaf, grč. epafe=dotik. 
 
 
 [59]  Misli na Danaja, koji je s 50 kćeri pobjegao iz Egipta u Arg. 
 
 
 [60]  Pelopones. Danajeve kćeri osim jedine Hipermestre ubile su poslije svadbe obnoć muževe. Egiptove sinove. 
 
 
 [61]  Afrodita, Ljubav. 
 
 
 [62]  Heraklo. 
 
 
 [63]  Pitak. Jednom ga je netko pitao, da li bi se ženio bogatom djevojkom ili siromašnom, ali prema staležu svojem. Djeca su se baš igrala zvrkom, i čuo se poklik: "Tjeraj ono prema sebi!" 
 
 
 [64]  Temidi. Da bi se zamjeri božjoj oteli, govorili bi Grci: "Klanjam se Temidi". 
 
 
 [65]  Urana zbaci Krono, Krona Zeus. 
 
 
 [66]  Ne diraju ga. 
 
 
 [67]  Za muke mu dašto moram biti zahvalan; a tu bih mu zahvalnost pokazao, da mu kažem tajnu. 
 
 
 [68]  Heraklo je to nagovorio kentaura Hirona. 
 
 
 
 Sadržaj 
   
 ČIN PRVI 
 ČIN DRUGI 
 ČIN TREĆI 
 ČIN ČETVRTI 
 ČIN PETI 
   
 Bilješke 
 Rječnik 
 Bilješka o piscu 
 Impressum 
 
 
 LICA 
   
 PROMETEJ,  Titan, sin Japetov. 
 HEFESTO,  sin Zeusov, kovač. 
 SNAGA,SILA,  sluge Hefestove. 
 OKEAN,  Titan, bog morski. 
 OKEANIDE,  kćeri Okeanove, zbor. 
 HERMO,  sin Zeusov, glasnik. 
 IJA,  kći argivskoga kralja Inaha. 
 
 
 ČIN PRVI 
 Pust gorski kraj do Okeana. Snaga i Sila vuku Prometeja. 
    Hefesto nosi okove i kovačko oruđe. 
   
  Snaga 
 U daleki smo evo stigli svijeta kraj, 
    U skitsku zemlju; pustoš pustu bez stvora. 
    Hefesto, tebi mislit je na zapovijed, 
    Što otac ti je dade, i zločinca tog 
    Sad verigama krutim, sponam' gvozdenim, 
    Prikovat na hrid ovu, vrlet visoku, 
    Jer diku tvoju, svemoguće vatre sjaj, 
    On ukrade, smrtniku da; za takav grijeh 
    Pretprjet kazan od bogova mora on, 
    Vlast Zeusovu poštivat da se nauči 
    I ljubavi se prođe prema čovjeku. 
 Hefesto 
 Vi, - Snago, Silo, nalog Zeusov svršiste, 
    I evo ništa više sad ne drži vas, 
    A ja gle srca nemam boga rođaka 
    Na klisuru da burnu silom prikujem. 
    Al' na to se odvažit moram svakako, 
    Jer očevom se riječju titrat kobno je. 
 (Prometeju) 
 Oj umni sine žive pravde - Temide, 
    Sam tužan tužna ću te čvrstim okovim' 
    Na stijenu pribit ovu, - stvora ljudskoga 
    Tu nema, čut tu glasa, lika čovječjeg 
    Zret nećeš; pržen sunca žarom žarkijem 
    Sjaj kože gubit ćeš, te šarom haljom će 
    Noć tebi na veselje svjetlost zastirat 
    I opet sunce mraz rastapat ujutru. [1] 
    I vazda će te ovog sada jada bol 
    Izjedat, - jer se tebi spas još ne rodi. 
    To plaća je za ljubav tebi k čovjeku, 
    Ko bog jer božje dare krasne smrtnima 
    Ti preko reda poda, gnjeva se ne plašeć. 
    I zato tu ćeš stijenu čuvat nemilu 
    Stojećke, bez sna, ukočena koljena, 
    A mnogim krikom, jaukom ćeš uzalud 
    Jauknut, - Zeusu srce neumolno je. 
    Kom vlast je mlada - svakom kruta jeste ćud. [2] 
 Snaga 
 Pa neka! Što se kratiš, žališ uzalud? 
    Što boga bozim' najmržega ne mrziš, 
    A tvoj dar počasni smrtniku izda on? 
 Hefesto 
 Krv jedna, prijateljstvo silna veza je. 
 Snaga 
 Da, priznajem. Al' očev nalog ne slušat 
    Zar smiješ? Kako to te nije većma strah? 
 Hefesto 
 Sveđ bez srca si ti, - pun puncat drskosti! 
 Snaga 
 Tom suze nijesu od pomoći, uzalud 
    Ne trudi se, korist ako nije nikakva! 
 Hefesto 
 O stoput - stoput proklet bio zanat taj! 
 Snaga 
 Što proklinješ ga? Ovim sada mukama 
    - Da kratko kažem - ništa nije zanat kriv. 
 Hefesto 
 Al' opet da je drugog koga dopao! 
 Snaga 
 Sve teret ti je doli vladat bozima. 
    Ta nitko slobodan ti nije doli Zeus. 
 Hefesto 
 Po ovom znadem, - prigovora nema tu. 
 Snaga 
 Pa nećeš brže bolje okovima ga 
    Okovat, nećkanja da otac ne spazi? 
 Hefesto 
 Ta tu su lisičine već pri ruci, gle! 
 Snaga 
 Pa na ruke ih stavi, snažnom snagom daj 
    Sad maljem udaraj, na stijenu pribijaj! 
 Hefesto 
 (meće verige na ruku Prometeju.) 
 Pa vršim, poslom ovim već ne otežem. 
 Snaga 
 De jače udri, steži, nemoj sustajat! 
    Ta on i iz škripa će sebi naći put. 
 Hefesto 
 Ta ruka pripeta je, riješit nećeš je! 
 Snaga 
 I onu čvrsto sad pričvrsti, mudrac taj 
    Nek zna, da Zeusu nije umom premac on! 
 Hefesto 
 (pribija drugu ruku.) 
 Lje s pravom neće nitko no taj grdit me! 
 Snaga 
 Oštrice grozno klina gvozdenoga daj 
    Sad kroz prsi mu naskroz krepko zabijaj! 
 Hefesto 
 Jao! A muka tvojih žalim te, Prometeju! 
 Snaga 
 Ti opet krzmaš, žališ Zeusa dušmane? 
    Ej pazi, jednom sebe da ne požališ! 
 Hefesto 
 Na, prizor vidiš, - očima gledat ne da se! 
 Snaga 
 Ta vidim. Kazan zaslužena stiže ga. 
    Al' preko bokova prebaci gvožđe - pas! 
   
 Hefesto 
 To činit moram, - odveć ne zapovijedaj! 
 Snaga 
 Da, zapovijedat i još jače vikat ću. 
    Ded slazi, silom sputaj noge negvama! 
 Hefesto 
 (pripne noge.) 
 Pa s nevelikim trudom poso gotov je. 
 Snaga 
 Po probušenim negvama' [3]  krepko tuci sad, 
    Jer onaj, štono kazni djela, strašan je! 
 Hefesto 
 Tvog obličja je jezik slika, prilika. 
 Snaga 
 Ti nježi se, al' moga srca kamenog, 
    Žestine, nagle ćudi nemoj korit mi! 
 Hefesto 
 Hajdemo! Ruke, noge drže veze mu. 
 (Ide.) 
 Snaga 
 (Prometeju.) 
 Tu koči se, dare bogovima grabi sad 
    I davaj ljudma - tome cvijetu vodenom! [4] 
    Što? Mogu li muke te smrtnici skinut ti? 
    Eh, krivo tebe zovu bozi oprezom - 
    Prometejem; [5]  ta samom treba opreza, 
    Izmotat kako ćeš se iz tih okova. 
 (Za Hermom otiđu Snaga i Sila.) 
 Prometej 
 (sam.) 
 Božanski zrače, vjetrovi lakokrili, 
    Oj rijeka izvori i morskih talasa 
    Ti igro beskrajna, oj zemljo, majko sveg, - 
    Vas zovem pa i sunca, što sve vidi, krug: 
    Ded gleđ'te, kako od bogova pati bog! 
    Ta gledajte, kakvim li mukama 
    Ja kidan ću trpjeti tisuće 
    Sad godina! Takove nađe mi 
    Taj mladi gospodar blaženih 
    Gle verige grdne! 
    Oh uzdišem s ove sad nevolje 
    I buduće, hoće li ikada 
    Osvanuti mukama ovim kraj. 
    Al' što to govorim? Unaprijed na vlas znam 
    Sve, što će biti, - preko nade neće me 
    Ni jedan stići jad. A udes suđeni 
    Što lakše treba snosit, kad već znadeš, moć 
    Sudbine krute da je neodoljiva. 
    Al' niti mogu šutjet nit ne šutjet ja 
    O ovoj nesreći. Smrtniku podah dar 
    Pa bijedom zato ovom jadan sapet sam. 
    U narteku [6]  ja kradom iskru ugrabih 
    Te vatre, ljudma štono učiteljicom 
    Vještine svake svanu - pomoć velika. 
    Za takve grijehe moram kazan trpjet sad 
    Pod vedrim nebom okovima prikovan! 
 (Čuje se šum.) 
 Ah, ah! 
    Šum kakav, kakav miris [7]  doprije neznan mi? 
    Zar bog je ili čovjek ili oboje? [8] 
    Zar klisuri na kraju svijeta stiže sad, 
    Da muku moju vidi? Hoće li drugo što? 
    Ded gled'te sužnja - mene boga zlosretnog 
    I Zeusu dušmana i bozima svijem, 
    Što boga Zeusa pohađaju, dvore, 
    Oh omražena, a samo rad silne 
    I presilne ljubavi prema smrtniku! 
    Jao, jao! A kakav opeta blizu 
    Šum ptičiji čujem? Da, uzduhom lepet 
    Od udara krila lakijeh stoji! 
    Al' bilo što bilo, sve strašno je meni! 
 (Osvane   zbor Okeanida na krilatim kolima, koja se spravom s desne strane pomiču. Vide ih gledaoci prije nego Prometej.) 
 Zbor 
 Ti ništa se ne boj! Prijateljska svanu družba 
    Na hridi evo ovoj, 
    A hitrim takmi se krilma, - s mukom 
    Svog oca si srce skloni. 
    Vjetra dah donese burni mene, 
    Jer udaraca - gvožđa jek u spilju, zabit 
    Do mene prodrije, 
    Nježni mi stidak pogna. 
    Te na kolim' krilatijem boga sunuh. 
 Prometej 
 Ao, ao! 
    Oj porode Tetije, rodilje divne, 
    Vi kćerke Okeana oca, što strujom 
    Bez počinka oko cijeloga svijeta 
    Sve uokrug struji, [9] 
    Ded zirnite, glednite, okovma kakvim 
    Ja pripet na vrhu litica ovdje 
    U prodoru ovom 
    Gle morat ću jadnu stražiti stražu! 
 Zbor 
 Prometeju, da - vidim! Oblačina tmasta 
    Sva suza puna pade 
    Na moje oči, lik dok tvoj ti 
    Na klisuri kidan gledam 
    U mukam', vezama gvozdenijem. 
    Na krmi su gospoda nova, Olimp drže. 
    Po novom zakonu 
    Zeus - bog nezakonito 
    Sad vlada i silne stare ruši vlasti. [10] 
 Prometej 
 Ej pod zemlju dolje Hadu u krilo, [11] 
    Mrtvace što prima, 
    U Tartar da beskrajni vrgo je mene, 
    U okove nelomne sapeo kruto, 
    Ni bog da se tome, a ni tko drugi 
    Veselio ne bi! 
    Al' sada ti jadan ko ljuljačka zračna [12] 
    Gle trpim, što radost dušmanma je mojim! 
 Zbor 
 Koj' bog je srcem tako tvrd, 
    Te radost bi mu bilo to? 
    Kom doli Zeusu nijesu slast 
    Ti jadi tvoji? Samo on u gajevo svom 
    Dušom nesmiljenom vijek 
    Urana porod [13]  tlači; 
    Prestat neće, dok sebi ne utoli srca strast, 
    Ili mu lukavstvom tkogod nedohitnu ne otme vlast. 
 Prometej 
 (napola za se) 
 Jest, zaista mene će, premda se meni 
    U strašnijem verigam' raspinju udi, 
    Još jednom gospodar blaženih trebat, 
    Da pletivo otkrijem ono mu novo, 
    S kog žezlo je i čast gubiti njemu. 
    I neće me svojim medenim riječma 
    Premamit, opčinit, i nikada neću 
    Ja strahom se prestrašit ljutijeh prijetnja 
    I ono mu odat, dok krutijeh veza 
    On ne skine meni i muke ove 
    Ne ushtjedne platom meni naplatit! 
 Zbor 
 Ti ljut si, gorkoj nevolji 
    Popuštat ne znaš, usta su 
    I odveć tebi slobodna. 
    A srce meni darnu, do dna prože strah; 
    Za tvoj udes strepim ja, 
    Gdje li je jednom tebi 
    Pristat, luku uočiti - jadima tijem kraj. 
    U sina Kronova srce bez suze i tvrda je ćud. 
 Prometej 
 Znam, srca je kamena i sam za sebe 
    On pravicu čuva, al' opet ti, sudim, 
    Jedanput će biti još mekane ćudi, 
    Onako kad tresne; 
    Ljutinu će svoju žestoku stišat, 
    U ljubavi, prijateljstvu će onda 
    On željan jedanput meni doć željnu! 
 
 
 ČIN DRUGI 
 PROMETEJ, ZBOR. 
 Zborovođa 
 Daj otkrij, kaži nama jasno sada sve, 
    Rad krivnje kakve Zeus - bog tebe popade 
    I tako grdno, ljuto meće na muke! 
    De reci nama, ako reć ne boli te! 
 Prometej 
 Da, boli dašto mene i kazivat to, 
    A boli šutjet, - sve je za me teška kob. 
    Kad ono bozi gnjevom se razgnjeviše 
    I svađu jedni zametnuše s drugima - 
    Ta ovi Krona htjeli svrgnut s prijestola, 
    Da kralj im bude Zeus, a oni upni se, 
    Da bogovima nikad Zeus ne zavlada, - 
    Tad najboljim vam svjetom svojim sklonit ja 
    Titane, Urana i Zemlje djecu tu, 
    Ne mogoh, nego lukavštine prezreše 
    Vještinu, u obijesti svojoj nadutoj 
    Bez truda silom gospodovat misliše, 
    A ne jedanput samo mati Temida 
    I Zemlja - jedno lice, a dva imena - 
    Proreče mi budućnost, kako će se zbit, 
    Da snaga, sila neće slavit pobjede. 
    Već oni, što će lukavstvom istaknut se. 
    Al' riječma dok ja tako njima razlagah, 
    Ni svrnut na me se ne udostojiše! 
    U prilikama onda onim najbolje 
    Bar meni učini se majku poslušat, 
    Pomagat Zeusu rado - njemu na radost. 
    Po mome svjetu crni bezdan Tartarov 
    Starodrevnoga Krona onog proguta 
    I drugove mu s njime. Kralju bogova 
    Onako ja koristih, a on meni sad 
    Ovakvom platom grdnom evo naplati! 
    Ta bit će ovo bolest vlasti silničke, 
    U prijatelje svoje da se ne uzda. 
    A što me pitate, rad krivnje kakove 
    On mene muči, to ću jasno kazat vam. 
    Čim sjede jednom on na prijesto očinski, 
    Tad odmah uzme dare dijelit bozima - 
    Čast ovu ovom, onom onu; sredi vlast, 
    A ništa baš se na bijednika čovjeka 
    On ne obazre, već rod cijeli cjelcati 
    Istrijebit htjede, drugi novi stvoriti. 
    I tomu nitko doli ja se ne oprije. 
    A ja se drznuh i smrtnika izbavih, 
    Da satrt u Had tamo se ne preseli. 
    Ovakva stoga mene kida nevolja, 
    Što trpjet jeste muka, tuga pogledat! 
    Jer samilost me spram smrtnika obuze. 
    Sam naći ne zavrijedih je, već nemilo 
    Prirediše me, - Zeusu prizor nedičan! 
 Zborovođa 
 Od gvožđa, od kamena srce onog je, 
    Prometeju, u koga jeda ne jare 
    Te muke tvoje! To ne željeh vidjet ja, 
    Al' kada vidjeh, srce meni para bol. 
 Prometej 
 Da, prijatelja ražalit će pogled moj. 
 Zborovođa 
 Da nijesi možda dublje kud zabrazdio? 
 Prometej 
 Smrtniku ne dah, da unaprijed vidi smrt. 
 Zborovođa 
 A kakav li mu nađe lijek za bolju tu? 
 Prometej 
 U njemu nadu slijepu ti udomih ja. 
 Zborovođa 
 Blagodat silnu na dar dade čovjeku. 
 Prometej 
 Pa osim toga vatru njemu podah ja. 
 Zborovođa 
 Pa vatru, plamen ima sad kratkovjek, stvor? 
 Prometej 
 Vještine mnoge po njoj će naučit on. 
 Zborovođa 
 Pa zar za takve grijehe tebe ovo Zeus - 
 Prometej 
 Jest, muči, neće - neće da me riješi zla. 
 Zborovođa 
 A nije li ti muci tvojoj suđen kraj? 
 Prometej 
 Ne drugi, nego kad se onom prohtije. 
 Zborovođa 
 A kako će se prohtjet? Otkud nada ti? 
    Posrnu, - ne vidiš? Posrnu, - meni to 
    Kazivat nije slast, a tebi budi bol. 
    Al' pust'mo to, i traži mukam' kakav spas! 
 Prometej 
 U jadu tko ne ogrezne, tom lako je 
    Bijednika pusta svjetovat i putit ga. 
    A ja sa znanjem sve to radih. S voljom ti, 
    Da - s voljom ja posrnuh, tajit neću to. 
    Smrtniku pomoć nosih, nađoh jada sam. 
    Ne, - ne pade mi na um, s kazne takove 
    Na stijeni da ću evo ginuti visokoj. 
    Tu na kamenu pustu, u samoći toj. 
    I nemojte mi žalit jada sadašnjih, 
    Već sađ'te, čujte udes, što se primiče, 
    Da dokraja saznate sve! Pokor'te se, 
    Pokor'te mi se i pomoz'te meni sad 
    U bijedi! Huda sreća luta, jednako 
    Sad ovom, sada onom se prikrpi. 
 Zborovođa 
 (sa   zborom silazi s kola.) 
 Što reče, Prometeju, mi ćemo rado 
    To činiti tebi. 
    I sada ti laka ostavih skoka 
    To sjedalo svoje, strelohitra kola, 
    I presveti uzduh, ptičju stazu, 
    Te na zemlju ovu krševitu stupam, 
    A muke ti želim dokraja čuti. 
 (Dolazi Okean na krilatu konju. [14] ) 
 PROMETEJ, OKEAN, ZBOR. 
 Okean 
 Prometeju, evo me k tebi! Gle kraju 
    Tog dugog i predugog stigoh ja puta; 
    Brzokrilog ovog krilaša je moga 
    Bez uzde mi misao ravnala moja. [15] 
    A s tvoje sudbine, znaj, i ja ti trpim. 
    Ta jedna me krv - to čini se meni - 
    Ovako sve sili, al' da i roda 
    Tog nije, iskazao nikome ne bih 
    Čast veću no tebi! 
    A vidjet ćeš, da je istina ovo; 
    Ta jezikom ne znam laskat zaludu. 
    De kazuj mi, kako da pomognem tebi, 
    Jer nikada kazati nećeš, da boljeg 
    Od Okeana druga, prijaka imaš. 
 Prometej 
 O! Što je? Pa zar i ti dođe jade mi 
    Da gledaš? Kako usudi se rječinu, 
    Što tvojim krsti se imenom, i pećinu, 
    Svod hridi žive, pustit, doći u zemlju, 
    Tu mater gvožđa? [16]  Ili stiže, udes mi 
    Da vidiš, sa mnom bijedu moju da žališ? 
    Daj gledaj prizor - prijatelja Zeusova, 
    Na prijesto štono njega diže kraljevski, 
    U kakvim mukam' od njeg savijam se ja! 
 Okean 
 Ta vidim, moj Prometeju, i makar si 
    Sam mudar, najbolje te želim svjetovat. 
    Oh razaberi se i kožu novu daj 
    Navuci, - nov je i gospodar bogova! 
    Ovako ljute, oštre riječi budeš li 
    Ti sipao, eh brzo će te čuti Zeus, 
    Pa stolovao i daleko gore on, 
    Te jed će, muke te sad šala činit se. 
    Al' gnjeva svog se prođi sada, patniče, 
    I traži ovim jadma svojim kakav spas! 
    Što zborim, možda ti se staro čini to, 
    Al' tako što za jezik odveć oholit, 
    Prometeju, zna vazda biti nagrada. 
    A ti još nijesi skučen, bijedi se ne klanjaš. 
    Već pored te sad želiš druge dostat se. 
    Al' mene li za učitelja uzmeš svog, 
    O ostan nogom lupat ne'š, [17]  kad razbereš, 
    Da oštar vladar vlada i samosilan. 
    I sada evo idem ja i kušat ću, 
    Tih muka ne bih li te riješit mogao. 
    A ti mi miruj, nemoj hulit odviše! 
    Il' ne znaš ti - a nad mudracim' mudrac si, - 
    Da jezičinu pustu kazan stići zna? 
 Prometej 
 Bud' sretan, što te prijekor ne zadesi još, 
    A usudi se samilost iskazat mi! 
    Al' sad se kani, ne brin' se! Zacijelo ga 
    Ti sklonit nećeš, - nije lako sklonit ga. 
    Al' pazi, sam da s puta svog ne nastradaš! 
 Okean 
 Da, - bolje bližnjeg nego sebe putit znaš. 
    Po djelma ne po riječima to ti sudim ja. 
    Al' skrenut ne'š od nauma me nikako! 
    Ta dičim - dičim se, što milost meni će 
    Iskazat Zeus, te jada tih ću riješit te. 
 Prometej 
 Pa to te hvalim, hvalit neću prestat ja. 
    Ta dobre volje tebi ne ponestaje. 
    Al' nemoj mi se trudit, zalud tebi trud, 
    Pomoći nećeš meni ma i trudit se 
    Ti htio! Nego miran budi, mani se! 
    Jer tišti li bijeda mene, zato ne bih rad, 
    Da njih što više s mene snađe nesreća. 
    Ne, nipošto! Ta mene tare udes već 
    Mog brata Atlanta, što stoji onamo 
    U kraju na zapadu, a na leđima 
    Stup neba, zemlje drži [18]  - teret nemalen. 
    I Zemlje sina, pećina kilikijskih 
    Stanara vidjeh, požalih - da - bijesnoga 
    Tifona [19] , čudo grozno s glava stotinu. 
    Al' sila svlada ga; svim bozim' oprije se, 
    Iz ždrijela grdnog strave dahom disaše, 
    Iz očiju mu divlja vatra sijevaše, 
    Ko Zeusa vladu da će silom srušit on. 
    No dođe njemu budna strijela Zeusova, 
    Na nj plamom paleć obori se grom 
    I hvastavijem hvalam' učini mu kraj. 
    U samo srce pogodi ga, sažeže, 
    Te ošinuv ga snagu smrska njegovu. 
    I bez koristi, protegnuto tijelo mu 
    Sad leži ondje blizu tijesna morskoga, 
    A tiskom tišti njega Etne gore dno, 
    A navrh vrha sjedi, gvožđe kuje bog 
    Hefesto; tu će jednom vatre potoci 
    Provalit, gladnim ždrijelom ravna polja će 
    Tad Sicilije krasne, rodne proždirat 
    Bujicom žarkom strašne bure ognjene. 
    Da, takvim jedom Tifon će uskipjet sav, 
    Grom Zeusov makar ga u ugalj sažeže 
    A nevješt nijesi ti, za učitelja me 
    I ne trebaš. De spasi sebe, kako znaš! 
    A ja ću trpjet ovaj sada udes svoj. 
    Dogod se Zeusu duša gnjeva ne prođe. 
 Okean 
 Prometeju, zar uistinu ne znaš ti, 
    Da bolnoj duši našoj riječi ljekar su? 
 Prometej 
 Jest, ako u čas dobar srce blaži tko 
    I srdžbu, kada plamti, silom ne tuši. 
 Okean 
 Kad dobru volju, srce smjelo ima tko, 
    E kakvu u tom štetu vidiš? [20]  Kazuj mi! 
 Prometej 
 Trud izlišan je, dobro srce glupost je. 
 Okean 
 Tu bol bolovat pusti me, kad pametnu, 
    Ne činiti se pametnim, je najbolje. 
 Prometej 
 To moja jeste - vidjet će se - pogrješka. [21] 
 Okean 
 Riječ tvoja očevidno kući vraća me. 
 Prometej 
 Jest, sažaljenjem da se tim ne omraziš. 
 Okean 
 Zar tom, na prijestolju što silnom sjedi sad? 
 Prometej 
 Ej pazi, srce da mu jednom ne plane! 
 Okean 
 Kob tvoja učitelj mi, moj Prometeju! 
 Prometej 
 Daj kren' se, hajde, zadrž' pamet tu si sad! 
 Okean 
 Tu riječ mi reče, kad onako polazim. 
 (Odlazi.) 
 Ta ravnim putem - zrakom evo krilma se 
    Konj krilaš krili i odmorit koljeno 
    U domu, staji svojoj on bi rado već. 
 PROMETEJ, ZBOR. 
 Zbor 
 Prometeju, s hude te sreće tvoje plačem, 
    Sva rasplakana biser-kaplje 
    Gle ronim, suza vrelom 
    Svoj obraz kvasim, topim. 
    Po zakonima svojim 
    Gle Zeus-bog strašno vlada, 
    Nad bozim' starim kopljem 
    On oholito maše. 
    Sva savcata zemlja već lelekom se ori, 
    Vlast uzvišenu, staru, dičnu, 
    Da - tvoju i tvog roda 
    Sav zapad eno plače, 
    Sav svijet, kom sijelo, dom je 
    Ta Azija gle sveta, 
    Rad silnih, prebolnijeh 
    Tih jada tvojih žali. 
    Djeve, jakote u boju, [22] 
    Kralja kolšanskoga kćeri, 
    Pa i narod skitski plače, 
    Što do jezera Meotskog [23]  - 
    živi na kraju svijeta 
    Plače Arije cvijet bojni [24] 
    Grad mu na visoku visu 
    Kavkazu nadomak, stoji, [25]  - 
    Strašna vojska, oštrorto 
    Koplje joj zvekom zveči! 
    A prije samo vidjeh ja mukam' groznim srvana 
    Titana boga Atlanta, kog zemlja 
    Silnom, neizmjernom snagom i neba svod 
    dovijek tišti, [26]  a on stenje. 
    Val morski buči, uzdiže s njime; [27]  morsko ječi dno, 
    I huči zemlja, Hada bezdan crni, 
    Izvori svetih tekućica rijeka rad jadna bola njeg'va stenju. 
 
 
 ČIN TREĆI 
 Prometej 
 Ne sud'te, od slaboće ili prkosa 
    Da šutjeh ja, već tuga srce para mi, 
    Kad sebe vidim gle ovako zgažena. 
    Pa opet tko li drugi no ja zapravo 
    Tim bogovima novim časti podijeli? 
    Al' o tom šutim. Ta vi znate, - ne marim 
    Kazivat vam. No ljudske čujte nevolje, 
    Smrtnika kako, gdjeno prije bješe glup, 
    Obdarih umom, dijelak dadoh razbora! 
    Al' kazat neću, grdnjom da ga pogrdim, 
    Već darom svojim da dobrotu dokažem. 
    On, gledajući prije, zalud gledaše 
    I slušaše, al' ne ču, već ko slika sna 
    On dugo, dugo vremena sve miješaše 
    Bez glave. Nit je znao, što je zidan dom 
    I suncem obasjan nit što je drvodjelja. 
    Prebivao pod zemljom, kao brzac mrav, 
    Po zakucima tamnih, mračnih pećina. 
    Pa stalna nije znaka znao nikakva 
    Nit zimi niti premaljeću cvjetnome 
    Nit rodnom ljetu, već je bez pameti on 
    Sve radio, dogod mu zvijezda izlaza 
    I zalaza ne kazah - tajnu veliku. 
    Pa onda broj mu otkrih, izum najveći, 
    I pisma sastav; dadoh pamet - majku tu 
    Duhovitu i svega stvoriteljicu. 
    I prvi ja u jaram bika uhvatih, 
    A on se igu poda; uzdi pokorna 
    Zapregoh konja pod kola, smrtniku nek 
    U poslu tešku tijelom bude zamjena, 
    Da - konja, ures, gizdu sjajnog bogatstva. 
    I nitko drugi nego ja moroplovku 
    Mornaru stvorih lađu s krilma prtenim. 
    Iznađoh jadan iznašašća takova 
    Smrtniku, a sam nemam misli, kojom bi 
    Sad nevolje se ove oslobodio. 
 Zborovođa 
 Zlo grdno stiže tebe, um te ostavi, 
    Kolebaš se, te klonu kao liječnik slab, 
    Kad bolest njega srva; za se ne možeš 
    Pronać lijeka, kojim da se izliječiš. 
 Prometej 
 Kad drugo čuješ, još ćeš većma čudit se 
    Vještinam', sredstvim', kakvim sve se dosjetih. 
    Najznatnije je: kada se razbolje tko, 
    Nit jesti što nit mazat ni pit nemaše 
    Za svoje zdravlje, nego je bez l'jeka on 
    Sve venuo, dogod mu ne pokazah ja 
    To miješanje ljekarija spasonosnih; 
    A tim se od svake on brani bolesti. 
    I proroštvo udesih, mnogo načina. 
    Razabrah prvi iz sna, što se doista 
    Dogodit mora; glase mu tajnovite 
    I znake, što ih putem sreta, objasnih. 
    I pomno ja ti pticam' krivih panča let 
    Rasudih, da li sreću ili nesreću 
    Po svojoj nose prirodi, i kakav je 
    U koje život, kakva li među njima 
    Nenavist, ljubav, život teče zadružan; 
    Pa kako glatka treba da je utroba 
    I koje boje žuč, da bude bozima 
    Veselje: koja l' šarim da je jetrima 
    Ljepota. Pa i ude salom zavite, 
    Dugačko spalih bedro, - k znanju sakritu 
    Dovedoh čovjeka i znake ognjene 
    Pokazah slijepcu, što ih prije ne vidje, 
    Da, tako je. Pa onda tko će kazat još, 
    Blagodat da je onu, što se ljudima 
    Pod zemljom dolje krije: bakar, željezo 
    Pa srebro, zlato, - prije mene našao? 
    Znam stalno: nitko doli luda hvastava. 
    S riječi malo ukratko sve skupa čuj: 
    Sve umjeće su ljudma od Prometeja! 
 Zborovođa 
   Za čovjeka se preko reda ne brini 
    I odnemarit nemoj sebe nesretna, 
    Jer nadu dobru gajim, da ćeš jednom još 
    Tih okova se riješit, biti jak ko Zeus. 
 Prometej 
 Da tako bude, - usud stalni još ti to 
    Ne reče, nego jadma, bolma bezbrojnim 
    Ovako kinjen otet ću se verigam'. 
    Od sudbe je vještina mnogo slabija. 
 Zborovođa 
 Pa tko nam to sudbine ravna kormilom? 
 Prometej 
 Tri Suđenice, usto Srde pamtilje.  [28] 
 Zborovođa 
 Pa od njih dakle Zeus-bog jeste slabiji? 
 Prometej 
 Ne - neće on ti izbjeć sudbi suđenoj! 
 Zborovođa 
 A što je Zeusu suđeno do vječna vlast? 
 Prometej 
 To saznat nećeš nikad, - pa i ne pitaj! 
 Zborovođa 
 Da, svetinja je neka, što je kriješ ti. 
 Prometej 
 Ded sjetite se drugog čega, o tome 
    Govorit nije - nije čas, već krit je, 
    Što više se može; budem li to čuvao, 
    Tih veza grdnih, boli riješit ću se ja. 
 Zbor 
 Zeus-bog, gospodar svega, 
    Pamet tu mi ne dao, na nj da se dignem 
    Ni da se prići bozima kratim i klati goveda, gozbu svetu, [29] 
    Ondje uz Okeana, oca si svoga, valove vijekom vječne! 
    Riječju ne griješila ja! 
    U srce mi se ukopalo, nikad izbrisalo: 
    Slatko je žića svoga 
    Dane duge u punoj trajati nadi, 
    U radosti vedroj sveđ srce si krijepit. Ali me groza hvata, 
    Tebe kada gledam, gdje mukam' se 
    nebrojenijem tako mučiš. 
    Odveć, Prometeju moj, 
    Dušom svom smrtnika ljubiš, - Zeusa strah te nije. 
    Oh, tužne li ljubavi, dragi! Gdje branik kakav? Kaži! 
    Gdje pomoć od bića, što dan - dva živi? [30] 
    Zar ne vidje slabost slabu, 
    Sliku sna - rod ljudski, slijepi, 
    Što nemoći svojom ko teškijem putom je sputan? 
    Zeusova reda Ije snovi ljudski porušit neće! 
    Prometeju, to ti razabrah, kad zlu kob vidjeh tvoju. 
    A druga mi pjesma na um sada dođe 
    No ona, uz kupelj, krevet 
    Na dan svadbe što ti pjevah, 
    Kad vjenčanim darma Hesionu, oca mi porod, 
    Pridobi, odvede, ljubav, druga braku da ti bude. 
 (Naglo bane Ija raskuštrane kose s rogovima na glavi.) 
 
 
 ČIN ČETVRTI 
 PROMETEJ, IJA, ZBOR. 
 Ija 
 Kraj kakav to? Kakav li narod? Koga - 
    Da kažem - na stijeni, na udar buri 
    Gle pripeta vidim? 
    Rad kakova grijeha trpiš i gineš? 
    Daj reci mi, kamo, 
    U koju li kukava zemlju dolutah! Ah, ah! 
    I opet jadnu prolaze me trnci! 
    Sjen Arga, Zemlje sina - pomoz', bože! - 
    Pastira sa tisuću oči vidim; 
    Ide - ide, a očima lukavim 
    Sve zvjera on, - ni mrtva [31]  ne krije ga 
    Zemlja, već jadnu mene, 
    Iz donjeg svijeta dižuć se, gladnu gle 
    Goni, morskijem vere se žalom tud. 
    Voskom složena svirala glasna se 
    Glasi, san svirka mi nosi sad. [32] 
    Ao, ao! Kud lutanje me vodi - 
    Lutanje daleko? 
    Kronov sine, u kakvu me - 
    Kakvu zateče grijehu? Zašto mene 
    Jadima ovim - uh! - 
    Ti sape? Bijesnim strašilom - mukama 
    Zašto s uma 'vako goniš 
    Munjom spali me, zemljom potrpaj il' morskoj daj 
    Progutat nemani! 
    Ne ogluši mi se Želji, gospode! 
    Ta skitnja skitna dosta me 
    Već satre, dogledat ne mogu, kako ću 
    Bijedi ja se otet. 
    Čuješ - čuješ li djeve rogate glas? 
 Prometej 
 Pa djevu bijesom gnanu ja da ne čujem - 
    Kćer Inahovu, s koje Zeusu ljubavlju 
    Usplamtje srce, a sad Heri mrska sva 
    Goleme, teške pute silom putuje? 
 Ija 
 Otkud za ime oca mi dozna ti? 
    Reci mi kukavoj, tko si ti! 
    Tko si, oj jadni, kad bijednoj meni 
    Istinu zboriš svu? 
    Bolest božiju kaza mi, 
    Glazba ljulja u san umornu Iju. 
    Žalcem bijesa što - ao! - bode, ništi, 
    Svijetom me goni - uh! 
    A s muka skokom glasnim, hitrinom svom 
    Gle hrleć amo stigoh; 
    Here volja i ljutost svlada me. Koji li 
    Zlosretnik isto - uh! - 
    'Vako, ko ja, trpi? 
    Nego jasno mi 
    Oglasi, patnja kakva me 
    Još čeka! Ima l' pomoć, ima l' boli lijek? 
    Kaži, ako znadeš! 
    Pričaj, očituj djevi lutalici! 
 Prometej 
 Sve, što znat želiš, jasno, bez zagonetke, 
    Prostodušnom ću riječju, kako prijanu 
    Govorit liči, reć ti: gledaš onoga, 
    Što stvoru ljudskom vatru da, - Prometeja. 
 Ija 
 O spase opći, koji svanu ljudima! 
    Prometeju bijedni, zašto kazan trpiš tu? 
 Prometej 
 Baš ovčas jade svoje plakat prestah ja. 
 Ija 
 Zakratit valj'da milost ovu nećeš mi? 
 Prometej 
 De kakvu tražiš! Sve od mene saznat ćeš. 
 Ija 
 Daj reci, tko te ovo na krš prikova? 
 Prometej 
 Ma volja Zeusova, Hefesta desnica. 
 Ija 
 Za kakve grijehe patnjom tom se patiš ti? 
 Prometej 
 Eh, samo toliko tebi otkrit mogu ja. 
 Ija 
 Pa k tomu još svršetak mom potucanju 
    Daj kaži, kad će jadnoj onaj kucnut čas. 
 Prometej 
 Al' bolje ti je ne znat nego znati to. 
 Ija 
 Ne - nemoj krit mi, što pretrpjet mi je još! 
 Prometej 
 Ma ne kratim ja tebi ove milosti. 
 Ija 
 Pa što se onda nećaš i ne odaš sve? 
 Prometej 
 Ta rad sam, al' ću, strah me, srce zbunit ti. 
 Ija 
 Ne vodi brige više, no mi drago je! 
   
 Prometej 
 Kad želiš, ono kazat treba. Dakle čuj! 
 Zborovođa 
 Ne, još ne! Za volju i meni mrvu daj 
    Učini! Čujmo prije bolju njezinu, - 
    Nek sama priča svoju sudbu zlokobnu, 
    Od tebe tad nek muke sazna ostale! 
 Prometej 
 Do tebe, Ija, stoji, da im ljubav tu 
    Sad iskažeš, - ta sestre su ti ocu tvom. [33] 
    Sudbinu svoju oplakat, prožalit 
    Jest u čas onaj truda vrijedno, iz oka 
    Slušaču kada suzu smamit može tko. 
 Ija 
 Ja ne znam, kako ne bih poslušala vas. 
    Štogod želite, iz riječi mi jasne vi 
    Sve doznat ćete, ali i kazivat me 
    Već boli o oluji božjoj, propasti 
    Mog lika, otkle na me jadnu sruši se. 
    Sveđ u snu obnoć dolazile prikaze 
    U odaje mi djevojačke, zborile 
    Baš riječma slatkim: "Djevo sretna, presretna, 
    Što djevuješ mi dugo, a najsjajnije 
    Dokopat udaje se možeš? Za tobom 
    Zeus plamom čežnje plamti i u ljubavi 
    Sjedinit on se želi. Dijete, zagrljaj 
    Ne odbij Zeusov, k Lerni - bujnoj livadi 
    Izađi, k oca svoga stadu, oboru, 
    Čeznuće da se Zeusa oku smiri već!" 
    Sni takvi svaku noćcu mene nesretnu 
    Sve mučili, dogod se ne usudih ja 
    Svom ocu kazat ona noćna strašila. 
    Glasnika u Pit i Dodonu [34]  silu svu 
    On slaše, ne bi l' doznao, što mu radit je, 
    Što zborit, bozima da bude po volji. 
    Al' vratiše se s proroštvima nejasnim 
    I zagonetnim, tamom riječi zastrtim. 
    Glas napokon ti jasan dođe Inahu 
    Sa zapovijeđu, porukom, nek od kuće, 
    Iz domaje goni mene, svijeta krajnijem 
    Da granicam' se odvrgnuta potucam, 
    Od Zeusa ako neće on da gruhne grom 
    I cijelo pleme ne zatre mu dokraja. 
    To proročanstvo Loksijino skloni ga, 
    Iz dvora tužan tužnu mene otjera 
    I progna, - al' ga Zeusa sila prisili, 
    Te preko srca svoga 'nako uradi. 
    I odmah oblik, pamet mi se prevrne, 
    Pa rogatu me, kako sad me vidite, - 
    Štrk ljuti bosti stane; skokom bijesnijem 
    Ja žurno Kerhni [35] , vodi pitkoj, odskačem 
    I vrutku Lerni [36] , a govedar, Zemlje sin, 
    Arg nagle ćudi uze pratit, vrebat me, 
    I gustim [37]  očma pazit svaki korak moj. 
    Al' iznenada najedanput život mu 
    Kob uze, - mene bijesom evo goni sad 
    Bič božji od nemila do nedraga svud. 
    Sad ču mi, što se zbilo. Znaš li kazat mi 
    Ostatak jada. - kazuj! Od milosrđa 
    Ti mene nemoj riječma tješit lažnijem! 
    Zlo najgrđe je, velim, ishitrena riječ. 
 Zbor 
 Ah, ah! Stan'de! Uh! 
    Nikada - nikad ne nadah se, 
    Do uha da će mi glas doći nečuven, 
    Ni da će napast, propast, prepast - 
    Gledat grozota je, tegoba snosit vijek! - 
    Dušu mi dvoreznim parat rtom. 
    Ao, sudbo, sudbo! 
    Ije bijedu vidjeh, - sva potrnuh! 
 Prometej 
 (zboru.) 
 Već prije reda tružiš, straha puna si, - 
    De stani, dok i drugo ne razabereš. 
 Zborovođa 
 Daj kazuj, pričaj! Bolnom godi zaista 
    Unaprijed bol kad dobro znade buduću. 
 Prometej 
 Da, prvu želju onu vama ispunih 
    Ja lako. Prije svega nju [38]  čut željeste, 
    Da sama muku svoju ispripovijeda. 
    A drugo sada čujte, kakve patnje još 
    Od Here treba mlada ta da prepati! 
 (Iji.) 
 Ti, Inahovo čedo, daj na moju riječ 
    Svom dušom pazi, kraj da saznaš putu svom! 
    Odavde najprije se suncu na istok 
    Ti kreni, neoranim hodi poljima! 
    I skitniku ćeš Skitu doć, - pod krovom mu 
    Pletenim na kolima lijepih točkova 
    U zraku stan je, ima luk strjelometni; 
    Ne priđi mu, već žalom, što ga bije val, 
    Sve uz kraj krokom kroči, putuj svijetom tim! 
    A nalijevo Halibljani nastavaju - 
    Kovači gvožđa; njih se treba da čuvaš, - 
    Divljaci su, tuđinac prić im ne smije; 
    Na rijeku Hibrist [39]  tad ćeš doći, - ime joj 
    Baš liči; prijeći nemoj - nije lako prijeć, - 
    Dogod do samog ne stigneš mi Kavkaza, 
    Do gore ponajviše, gdjeno s glavica 
    Svom snagom rijeka navire. Vrhunce sve, 
    Što do neba se dižu, prijeđi, na jug se 
    Ti putem kreni! K četi ćeš amazonskoj, 
    Muškarca što ne trpi, doći; jednom će 
    U Temiskiri [40]  oko Termodonta se 
    Naselit sve do Salmidesa [41]  na moru, 
    Do žala kršnog, što mornaru mrzak je 
    Domaćin, lađam' očuh. One kazat će [42] 
    Put od srca ti rado. Predžbi kimerskoj, [43] 
    Do tijesnih vrata doć ćeš morskih, smiona 
    Nju srca pusti, prijeđi tijesno meotsko. [44] 
    U ljudi dovijek širit će se velik glas 
    O putu tvome, Bospor [45]  ime dobit će. 
    Europe zemlju ostaviv na azijsko 
    Ti kopno stupit ćeš. Ne čini li vam se 
    Kralj bogova da siledžija jednak je 
    U svemu? To stvorenje ljudsko htjede bog 
    Obljubit, a tumarat 'vako nagna je. 
    Na grozna, djevo, prosca namjeri se ti 
    Pred svadbu svoju! Riječi, što ih sada ču, 
    Još mukama ti ni početka ne kažu! 
 Ija 
 Ajme, ajme meni! Uh! 
 Prometej 
 Ti zajauka, zastenja! A što ćeš ti 
    Tek onda, kada druge čuješ nevolje? 
 Zborovođa 
 Pa zar ćeš njoj još jada kazat drugijeh? 
 Prometej 
 Da, burno more bijede ljute, preljute! 
 Ija 
 Pa koja korist meni od života mog? 
    Sa stijene tvrde brzo što ne bacih se, 
    Do na dno da se srušim, riješim muka svih? 
    Ta bolje bi mi bilo samo jednom mrijet, 
    No od dana do dan dovijek jadno patit se! 
 Prometej 
 E, teško bi ti muke moje snosila, 
    Gdje mrijet nikad meni nije suđeno! 
    Ta smrt bi meni - jadim' ovim bila spas. 
    Al' 'vako ti mi nema kraja nevoljam', 
    Dogod se s vlasti kraljevske Zeus ne sruši. 
 Ija 
 Pa zar je Zeusu ikad past s prijestola? 
 Prometej 
 S veseljem, mislim, gledala bi zgodu tu! 
 Ija 
 A kako ne bih, kad od Zeusa trpim zlo? 
 Prometej 
 Ta da je tako, prosto ti je eto znat. 
 Ija 
 A tko će njemu žezlo otet kraljevsko? 
 Prometej 
 Sam sebi, - taštog srca svoga snovima. 
 Ija 
 A kako? Kaži, ako nema štete ti! 
 Prometej 
 Pirovat pir će, s kog će jednom kajat se. 
 Ija 
 Sa bićem božjim, ljudskim? Kaži, smiješ li? 
 Prometej 
 Što pitaš, s kakvim? To se kazat ne smije. 
 Ija 
 A hoće li ga žena svrgnut s prijestola? 
 Prometej 
 Jest! Sina boljeg, no je otac, rodit će. 
 Ija 
 A nema li mu lijeka od te kobi zle? 
 Prometej 
 Ne, - ako ovih ne riješim se okova! 
 Ija 
 Pa tko će preko Zeusa volje riješit zla? 
 Prometej 
 Od potomaka tvojih bit će jedan to. 
 Ija 
 Što reče? Zar će sin moj tebe riješit te? 
 Prometej 
 Da, treći porod za desetim koljenom. [46] 
 Ija 
 To proroštvo dokučit nije lako mi. 
 Prometej 
 Pa i ne traži, jade svoje da čuješ! 
 Ija 
 Al' nemoj dobro nuđat, onda kratit mi! 
 Prometej 
 Od dva ću glasa jednijem obdarit te. 
 Ija 
 A kakvim? Kaži oba, birat meni daj! 
 Prometej 
 Dam. Biraj, hoćeš li da jade druge ti 
    Još rečem jasno ili, - tko će mene spast! 
 Zborovođa 
 Ti jedno njoj, a meni drugo za volju 
    Učini, te kazivat nemoj kratit se! 
    I reci ovoj, kud će još potucat se, 
    A meni, tko će tebe spast! To želim čut. 
 Prometej 
 Kad tražite, protivit vam se neću ja, 
    Već sve ću kazat, što želite. Najprije 
    Ja tebi, Ijo, mučnu klatnju pričat ću, 
    Ko pismom vjerno u srce zapiši si! 
    Kad prijeđeš vodu, [47]  od dva kopna granicu. 
    Ti istoku se žarkom sunca stazi kren'! 
    I pjenom morskom [48]  plivaj, polju Gorgonskom, 
    Kisteni dok ne prispiješ, gdje Forkide, [49] 
    Tri djeve sijede - likom labudice su - 
    Prebivaju, a jedno oko, jedan zub 
    Imadu, niti sunce na njih zrakama, 
    Nit mjesec svijetlom noćnim sine ikada. 
    A blizu njih tri sestre živu krilate, 
    Gorgone, - zmije kosa su im, ljudski im 
    Stvor mrzak je, smrtniku, kad ih spazi on, 
    Dah stane. To ti velim, da se čuvat znaš. 
    Još za drugi mi pogled grozni evo čuj! 
    Ti pasa Zeusovih se čuvaj, arslana [50] 
    Oštrokljunih, žestokih, i jednooke 
    Na konju vojske - Arimaspa; vrelu su 
    Plutona, vode zlatne, svuda susjedi. 
    Ne priđi njima! U daleku zemlju ćeš 
    Tad doći k crnu puku, štono stanuje 
    Na izlazu sunčanom, gdeno rijeka je 
    Etiopska. [51]  Uz njemu idi obalu, 
    Dok slapu [52]  ne stigneš, gdje s gora Biblovih [53] 
    Već ko Nil svetom vodom slatkom ruši se. 
    U trouglati on će tebe vodit kraj - 
    U Nilsku zemlju, gdje daleko sijelo je 
    Osnovat, Ijo, tebi, djeci suđeno. 
    No ako ti je od tog nešto nejasno 
    I tamno, daj još jednom pitaj, jasno čuj! 
    Ta više imam vremena, no želim baš. 
 Zborovođa 
 Imadeš li o lutanju joj zlokobnom 
    Još kazat što il' dosad kazat propusti, 
    Ti kazuj! Reče l' sve, iskaži ljubav nam, 
    Što tražismo te, - valjada se sjećaš još. 
 Prometej 
 Kraj svemu putu ona ču. A da mi zna, 
    Da slušala me zalud nije, kazat ću, 
    Što s' napatila, ovamo dok ne stiže; 
    Nek mojim to mi riječma bude potvrda! 
 (Iji) 
 Većinu toga - dosadno je - pustit ću, 
    Te samog kraja lutanja se mašem tvog. 
    U mološku kad ono stiže krajinu - 
    Dodoni na vrleti strmoj, sjedište 
    I proročište gdje je Zeusa Tesprotskog, 
    Tad - čud neviđeno - hrasti proroci [54] 
    Ko dičnu tebe Zeusa ženu buduću - 
    Zar to ti laska? - jasno, bez zagonetke 
    Baš ikakove pozdraviše pozdravom, 
    Odande bijesom obuzeta naže ti 
    Duž žala putem k silnoj drazi Rejinoj, [55] 
    A otud trkom natrag bura goni te; [56] 
    A s vremenom će jednom onaj morski kut - 
    To stalno znadi! - Jonskijem [57]  se prozvati, 
    Da rodu ljudskom spomen bude puta tvog. 
    Te riječi su svjedokom tebi uma mog, 
    Da nešto više vidi, no je očito. 
    A drugo vama i njoj skupa kazat ću 
    I tragu ću se riječi vratit prvijeh. 
    Na kraju kraja onog ima Kanob grad 
    Na samom ušću nilskom, glibu snesenom. 
    Tu Zeus ti pamet vraća, neustrašivom 
    On rukom dira tebe, čedo rađa on. 
    I crnog Epafa ćeš rodit - ime mu 
    Od rađanja [58]  je Zeusova; uživat će 
    On zemlju, široki što natapa je Nil. 
    A s pedesetoro će djece koljeno 
    Od njega peto, [59]  s kćerma samim u grad Arg 
    On doći, svadbe rođenih se bratovih 
    Sinova kloneć. Al' će planut srca strast, 
    I jastrijebi daleko za golubicam' 
    Zaostat neće; kobni lov će lovit - brak, 
    Al' slasti užit bog ti njima neće dat. 
    Pelazgija [60]  će ženskom rukom krvavom 
    Njih primit, svladat obnoć budnom smjelošću; 
    I žena svaka mužu život otet će. 
    Dušmane moje stigla takva Kipranka! [61] 
    Kćer jednu čežnja će premamit, druga si 
    Svog bračnog ubit neće, nego srce će 
    Umekšat svoje, od dvog jedno voljet će; 
    Zvat kukavicom se no grješnom krvnicom. 
    A ta će Argu rod poroditi kraljevski. 
    Ispričat pomno sve - tom treba govor dug. 
    Jest, iz sjemena onog hrabar niknut će 
    Potomak, lukom slavan; [62]  mene muka će 
    On riješit. Takvo mati mi starodrevna, 
    Titanka Temida, proreče proroštvo; 
    A kako, kada, - o tom duljit moro bih, 
    Al' da i čuješ, korist ne bi bila ti. 
 Ija 
 (stane mahnitati.) 
 Ha, naprijed, naprijed! 
    Grč hvata me opet, ludilo mozak 
    Već reže i žeže, bijesa me žalac 
    Sve bez vatre pali! 
    I srce mi od strave o grudi bije, 
    A igraju oči, vrte se meni! 
    Gle silazim s puta, bjesnila bijesna 
    Hak progoni mene, bez uzde je jezik, 
    I mutne mi riječi bez ikakva reda 
    O valovlje crne nevolje biju! 
 (Odjuri.) 
 PROMETEJ, ZBOR 
 Zbor 
 Mudrac, da - mudrac bješe, [63] 
    Tko nam prvi svojijem dokuči umom, jezikom ovo izreče: 
    Prema sebi družicu birat je izbor najbolji; 
    Siromah nek se za brakom oholica 
    Bogatijeh ne jagmi, a ni onih, 
    Rodom štono svojim diče, koče se. 
    Nikad - nikad, časne 
    Suđenice, mene ko nevu vi ne vidjele uz Zeusa na logu, 
    Niti sa nebesa mladoženju kakvog grlila! 
    Sa zebnjom Iju djevicu gledam stidnu - 
    Proscu otimala se, a mukama 
    Here progon, kobna skitnja ništi je. 
    Brak jednak i bez strepnje - to je uzor moj. 
    Ljubav jačih bogova 
    Neizbježnim ne zapela okom o me! 
    Boj takav crn je boj, tu spasa nema. 
    Ne znam, što bi sa mnom bilo. 
    Zeusa volji ne vidim 
    Kako bih otela se. 
 
 
 ČIN PETI 
 Prometej 
 Da, Zeus će, bio on i srca ohola, 
    Još malen biti, - takvu svadbu sprema se 
    On slavit; s vlasti, s prijestola će bez traga 
    Otpuhnut njega. Krona oca dokraja 
    Izvršit tad će kletva se, kojom kleo se, 
    Kad s davnog svoga rušio se prijestola. 
    A od tih jada lijeka bog mu nijedan 
    Pokazat jasno osim mene neće moć! 
    A ja to znam, znam način. Stog nek sjedi sad, 
    Nek junači se, u grom uzda nebeski, 
    Nek ruka njemu trese strijelom ognjenom! 
    Ta od koristi neće bit mu nikakve, 
    Već grdnim padom - spasa nema - past će on. 
    Sam protiv sebe takva protivnika sad 
    On diže - čudo snage neodoljive. 
    Od munje on će naći jači ognja plam 
    I tutanj strašni, - sam će grom zanijemit s njeg. 
    I trozub morski, s kog se trese zemlji dno, - 
    To koplje Posidonovo će slomit on. 
    Tom nesrećom će poražen razabrat tad, 
    Od ropstva koliko se razlikuje vlast. 
 Zborovođa 
 Tom željom svojom sve se Zeusu groziš ti. 
 Prometej 
 I zbit će se! Što želim, to i zborim ja. 
 Zborovođa 
 Zar nadat nam se, da će Zeusa svladat tko? 
 Prometej 
 I jade teže trpjet će, no moji su. 
 Zborovođa 
 A kako strah te nije izreć takvu riječ? 
 Prometej 
 Što da me strah, kad mrijet mi nije suđeno? 
 Zborovođa 
 Al' bol još od te bolniju će zadat ti! 
 Prometej 
 Pa neka! Na sve ja sam evo pripravan. 
 Zborovođa 
 Adrastiji [64]  tko klanja se, mudra glava je. 
 Prometej 
 Štuj, moli, laskaj gospodaru svakomu! 
    A ja Zeusa manje marim od ništa. 
    Nek radi, vlada ovo kratko vrijeme još 
    Po volji, - dugo neće vladat bozima. 
    Al' evo vidim Zeusova skoroteču, 
    Tog našeg novog gospodara slugana, - 
    Zacijelo dođe nešto novo javit nam. 
 (Hermo s krilašcima na nogama i s glasničkim štapom u ruci spušta se na stijenu) 
 PROMETEJ, HERMO, ZBOR. 
 Hermo 
 Mudracu tebi, duši ljutoj, preljutoj, 
    Što bozim' zgriješi, biću što kratkovjeku 
    Čast poda, - tebi tatu vatre zborim ja. 
    Moj otac nalaže ti, brak da kažeš mu, 
    S kog on će - to se hvališ - svoju gubit vlast. 
    I nemoj ništa zagonetat meni sad, 
    Već po istini kazuj sve i naprtit, 
    Prometeju, ti nemoj meni dvostruk put! 
    Ta vidiš, Zeus sa takvim ne zna šalit se. 
 Prometej 
 Dostojanstvena i oholosti puna je 
    Riječ tvoja, kako liči sluzi božjemu. 
    Sad novi vladate, u dvoru visokom 
    Bez tuge mislite stolovat. Kralja dva [65] 
    Zar bijegom iz njeg bježat ja već ne vidjeh? 
    A trećeg ću vladara vidjet sadašnjeg, - 
    Najgrdnije i najbrže će pasti on. 
    Pa čini l' ti se, da ja strepim i dršćem 
    Od novih bogova? Ne, - ama ni zere! 
    Požur' se natrag putem, kojim dojuri! 
    Ta doznat nećeš ništa, što me pitaš ti. 
 Hermo 
 Al' takvim prkosom i prije doista 
    U bijedu tu ti eto sebe dovede. 
 Prometej 
 Za tvoju službu ja se svojom nevoljom - 
    To znaj mi dobro! - ne bih išo mijenjat sad. 
 Hermo 
 Ta bolje je robovat, držim, stijeni toj, 
    No ocu Zeusu vjeran bit glasonoša! 
 Prometej 
 Nek napržice tako nadimaju se! 
 Hermo 
 U dobru, čini se, plivaš u tim prilikam'. 
 Prometej 
 U dobru? U ovakvu dobru dušmane 
    Ja svoje gledo! Tu i tebe mislim ja. 
 Hermo 
 Pa zar i mene s bijede svoje kriviš što? 
 Prometej 
 Ta jednom riječju mrzim na sve bogove, 
    Za dobro moje što mi krivdom čine zlo. 
 Hermo 
 Iz riječi vidim bijes ti, bolest nemalu. 
 Prometej 
 Jest, bjesnim, ako bijes je mrzit dušmane. 
 Hermo 
 Al' teško s tobom, kad bi sretan bio ti! 
 Prometej 
 Ao meni! 
 Hermo 
 "Ao meni!"- takve riječi Zeus ne poznaje. [66] 
 Prometej 
 Al' dugo vrijeme svakog to ti nauči. 
 Hermo 
 Pa opet još se ne nauči pameti! 
 Prometej 
 Ta da, - jer ne bih ja sa slugom zborio. 
 Hermo 
 Ti, čini se, nećeš reć, što traži otac moj. 
 Prometej 
 Ta da, - zahvalnost dužan, dug bih smirio! [67] 
 Hermo 
 Ti dugo mene grdiš ko dječarca baš. 
 Prometej 
 Zar nijesi dijete, nijesi l' od njeg gluplji još, 
    Od mene ako išta doznat nadaš se? 
    Ne, nema muke, nema sredstva, kojim će 
    Zeus mene nagnat, njemu da to otkrijem, 
    Dok okova, sramote te mi ne skine! 
    Pa stoga neka žarke munje baca plam, 
    Bjelokrilim nek snijegom, gromom svojijem 
    Do na dno zemlje uzmuti i trese sve, 
    Al' ništa od tog mene neće sklonit baš, 
    Da kažem, tko će njega skinut s prijestola! 
 Hermo 
 Gleđ', čini l' to se, od pomoći da je to. 
 Prometej 
 Već davno ti promotrih i odlučih to. 
 Hermo 
 De preni, ludo, preni se jedamput već 
    I misli prema svojoj bijedi sadašnjoj! 
 Prometej 
 Dosađuješ, - ko valu zalud govoriš. 
    Ne došlo tebi, nikad na um, da ću se 
    Ja Zeusa volje prepast, ženska postat još 
    I poput babe ruke da ću pružati, 
    I na kog mrzim iz dna duše, molit tog, 
    Da veza ovih riješi me! Ne, nipošto! 
 Hermo 
 E mnogo zborih pa ću zalud, čini se, 
    I drugo zborit, - molbe srca ne blaže 
    Nit mekšaju ti. Kao ždrijebe prvi put 
    U jarmu, žvale grizeš, juriš, uzdi se 
    Ti otimaš. Žestinu rađa razbor slab 
    U tebe. Prkos bezumnikov veće sam 
    Po sebi svemu baš na svijetu podlegne. 
    Al' vidi, moju ako riječ ne poslušaš, 
    Kolika se oluja, vali nevolje 
    Neizbježne na tebe dižu! Guduru - 
    Tu vrlet gromom će i munjom ognjenom 
    Moj otac svu rasprskat, tvoj će sakrit trup, - 
    U zagrljaju kamenom će nestat te! 
    Dug - dug će godinica niz navršit se, 
    I opet ćeš na svijetlo doć. Pas krilati, 
    Krvožedna će Zeusova orlušina, 
    S tvog tijela krpe mesa trgat požudno; 
    Dan na dan gost će nezvan tebi dolazit 
    I jetra, od kljuna sva crna, bušiti. 
    A kraju tih se muka nemoj nadati, 
    Dok bog se jedan zamjenikom ne javi 
    Tim jadma tvojim, drage volje ne sađe 
    U mračni Had, u bezdan crni Tartarov. [68] 
    Stog razmišljaj! Jer nije hvala, pusta laž, 
    Što rekoh, nego prava, živa istina. 
    Ta Zeusu usta zborit laž ne umiju, 
    Već svaka riječ se njegova ispunjuje. 
    A ti daj gledaj, pazi, nemoj pomislit, 
    Od razbora da prkos ikad bolji je! 
 Zborovođa 
 Jest, Hermova se riječ i nama učini 
    Baš zgodna. Kaže, prkosa da prođeš se 
    I tragom pođeš zdrava, trijezna razbora. 
    De poslušaj! Sramota mudru griješit je. 
 Prometej 
 Te glase, koje mi ovaj sad kaza. 
    Ja zaista znadem, a nije sramota, 
    Od dušmana kad dušman zlo nekakvo trpi. 
    Pa zato na mene nek oštra se strijela - 
    Ta ognjena zmija ruši, i uzduh 
    Nek gromom se, virom vjetrova divljih 
    Sav trese! I s temelja vihor nek zemlju 
    U najdubljoj onoj drma dubini, 
    A valovlje morsko nek groznijem šumom 
    Sve putove zvijezda na nebu gore 
    Zatrpa, i crnom Tartaru na dno 
    Nek strovali Zeus-bog moje mi tijelo 
    U vrtlogu krute, grozne sudbine, 
    Al' dokraja mene ubiti neće! 
 Hermo 
 Al' takove misli i besjede samo 
    Od bijesna luđaka mogu se čuti. 
    A kol'ko još treba, te nadutost neg'va 
    Njeg s uma će maći? Što popušta bijesu? 
 (Zboru.) 
 Al' vi, što zajedno trpite s njime 
    Te nevolje njegove, s mjesta se ovog 
    Ded nekamo sada maknite brzo, 
    Da svijesti vam vaše ne pomuti za čas 
    Strahovita rika gromova gromkih! 
 Zborovođa 
 De drugo mi nešto govori i svjetuj, 
    Da - što ću i slušat! Jer valjada nijesi 
    Sad iznio riječi, što snosit se mogu. 
    A zašto me tražiš, da zloćom se kažem? 
    Što podnijeti moram, s ovim ću podnijet; 
    Na izdajicu ja mrzit naučih. 
    I bolesti nema, 
    Što većma od izdajstva gadi se meni. 
 Hermo 
 Al' sjećajte tog se, unaprijed što rekoh! 
    I ako vas nevolja ljuta zateče, 
    Sudbine ne grdite niti kad rec'te, 
    U neslućenu da nesreću vas je, 
    Zeus vrgao! Ne, to nije vam tako, 
    Već vi ćete same uništit sebe! 
    Sa znanjem - ne preko nade, bez slutnje - 
    U beskrajnu mrežu nevolje ćete 
    Vi zaplest se, sve rad bezumlja svoga. 
 (Hermo odilazi, oluja se diže, oblaci se spuštaju na stijenu, zemlja se trese.) 
 Prometej 
 Sad uistinu se, ne tek po riječi, 
    Sav svijet gle koleba, 
    Pod zemljom jeka gromova tutnji, 
    I sijevaju trzaji prežarke munje, 
    A vihori vitlaju prašine oblak; 
    Dah svihkolikijeh vjetrova eto 
    Sve od jednog drugome dijelu već hrli, 
    I metež u borbi izbija divljoj, - 
    Izmiješo se uzduh s pučinom morskom! 
    Od Zeusa to očito udarac takav 
    Na mene vam pada, podiže stravu. 
    O majko mi moja, svetosti sveta, 
    O zrače, ti izvore svijetla svemiru, 
    Zar vidiš me, kako po nepravdi trpim! 
 (Stijena propada s Prometejem i sa zborom.) 
 
 