
 
 Gogoljeva smrt 
 Drama u 1 činu 
   
 Ulderiko Donadini 
 
 
 Osobe 
   
 NIKOLAJ VASILJEVIČ GOGOLJ 
 LIZA 
 SLUGA MATEJ 
 KRIST 
 GOSPODIN ČIČIKOV 
 HLESTAKOV 
 SLAVA 
 
 
   
   
   
 Gogoljeva soba. Pokućstvo u empire stilu. Dva su ulaza sa strane. Nasred sobe pisaći stol s rukopisima i dva svjećnjaka. Naokolo naslonjači i sofa. Nalijevo kamin, a odmah do njega klecalo s ikonom, pred kojom gori mala svjetiljka. Po stijenama slike. Kroz dva velika prozora sa zavjesama vidi se snježna noć s jasnom mjesečinom. Između prozora nalazi se stakleni ormar s knjigama. Nadesno veliko zrcalo sa svijećnjacima. 
   
 GOGOLJ  sjedi sam u naslonjaču kraj kamina i čita Sv. pismo. Ev. Luka 17, 32:  - "Tko tu bude kušao da uzdrži dušu, taj će je izgubiti, a tko je izgubi, taj će joj pomoći do života."  Sklopi knjigu.  "Tko je izgubi, taj će joj pomoći do života.  Pauza.  Sve treba uništiti gdje god se prljava moja volja uhvatila života, sve niti prerezati, sve, Gospode, tebe treba žrtvovati! Donijeti dušu golu i samu pred lice tvoje.  Grči se.  Ho! He! Ja zapao u monologe, kao da sam na pozornici. Postao slavan, pa već sad i pred samim sobom moram da glumim velikog čovjeka. Tko zna? Možda se tamo iza zavjese sakrio biograf i bilježi riječi neumrlog čovjeka i lučonoše, što je svjetlo skinuo." 
 MATEJ  ulazi:  - Gospodaru, vani u predsoblju čeka neka mlada gospođica i želi da je pustim ovamo. 
 GOGOLJ  gledajući preda se:  - Gospođica! Kakva gospođica! Nikoga ne puštaj. 
 MATEJ  stoji nepomično:  - Ako se sjećate... 
 GOGOLJ  prekine ga:  - Nikoga! Jesi li me čuo?! 
 MATEJ: - Gospodaru, ja je uopće ne bih ni najavljivao, no vi sami kazali ste mi pred pola sata da očekujete posjet. 
 GOGOLJ  trgne se:  - Ah da! Liza!... Dovedi je. Dakle došla je. Gle! Pa ja je nisam ni očekivao. 
 MATEJ  odlazi. 
 LIZA  ulazi. 
 GOGOLJ  ide joj u susret:  - Liza! Pa vi ste zaista došli, a ja posve zaboravio na vas, mila moja. Što kažete, golube? Ljutite li se! Skinite tu vašu bundicu. Jeste li premrzli? Hej! Matej! Matej! 
 MATEJ  ulazi. 
 GOGOLJ: - Idi, dragi, brzo, idi, pa čaj spremi. Zar ne vidiš kako nam je premrzla golubica, gospođica? 
 MATEJ  odlazi. 
 GOGOLJ: - A kako ste došli ovamo? Pa još sama! Što se to s vama dogodilo? 
 LIZA: - Eto, pobjegla, utekla! Morala sam da vas još danas vidim. Ljutite li se na me? Oprostite mi nevaljaloj, Nikolaje Vasiljeviču, oprostite. Vi ni ne znate kako sam željela da vas vidim ovdje u vašoj sobi. Tu vi dakle pišete! Gospode, koliko knjiga je u tom ormaru! Zar ste ih sve pročitali?  Prebire po papirima na stolu.  A ovo su vaši rukopisi. Kako čudnovato pišete! Gle, ove kovrčice! Baš je smiješna. Eto i slovima vašim mora da se čovjek nasmije. 
 GOGOLJ: - A što će vaši, kad vide da vas nema? 
 LIZA: - Neće oni ni primijetiti. Tako sam se oprezno odšuljala u garderobu da nitko nije ni opazio. Sav novac što sam ga imala, dala sam izvoščiku. Zamotala se u bundu, sjela u saone, zažmirila i pomislila: "Sad idem, pa što bilo!" I eto, sad sam tako sretna da vam to ne mogu da iskažem. Tako neobično, tako prijatno je tu kod vas. 
 MATEJ  donosi samovar. 
 LIZA: - A, to je vaš sluga. Kako ti je ime, dragi moj starčiću? 
 MATEJ: - Matej! Matej; vaše blagorođe.  Odlazi. 
 GOGOLJ: - A što, ako se dozna da ste me pohodili? Ja sam mislio, vi se šalite, a najednom eto vas doista k meni. 
 LIZA: - Ja sam odlučila da odem, pa ma što se dogodilo. Nikolaje Vasiljeviču, što je to s vama? Što ste tako blijedi? Eto, ni sat nije još prošao što ste otišli s plesa, a vaše se lice promijenilo da vas jedva prepoznajem. Čime se to opet mučite? Što činite? 
 GOGOLJ: - Ništa, Liza! Ništa nije, golube. Sjedite. Popit ćemo čaj.  Uzima samovar i hoće da ulije čaj u šalice. 
 LIZA: - Pustite meni da ja ulijem.  Ulijeva čaj.  Sjedite vi samo. O, ja bih vas vrlo brzo izliječila. Ništa to nije. To su samo ružne misli, kojima se vi mučite. A ja bih ih evo ovako...  gladi ga rukama po čelu...  sve bi ih odagnala. Tako! A sad pijte čaja. Gle, kakve to samo šalice imate? Japanski porculan. To je sigurno dar kakve petrogradske krasotice. Nikolaje Vasiljeviču!... Čuvajte se...  Grozi mu se koketno prstom i daje mu šalicu sa čajem. 
 GOGOLJ: - Pravo imate, mila moja, da se radujete. O, da mi je još samo jedan dan te vaše bezbrižne mladosti! No sa mnom je svršeno. Ništa više nemam da očekujem. 
 LIZA: - Čemu to govorite, Nikolaje Vasiljeviču? U najljepšoj ste dobi, a eto pred par dana svršili ste drugi dio "Mrtvih duša", roman, kakvog do sad nije imala Rusija. Grijeh je što govorite. Griješite kao onaj brat iz evanđelja, što je pokopao svoj talent. A vidite, Bog je vama dao tako silne umne sposobnosti. 
 GOGOLJ: Prokleo me je, Liza, prokleo me je kad mi ih je dao. I zar je to od njega, zbog čega sam griješio čitav život? Nije to od Boga, od đavla je to. On, Bog, Krist, on je kazao: "Blago siromašnima duhom!" Jer sav suvišak je oholost, uzbuna! Toranj babilonski su sve čovječje misli. A ljudi ga ipak zidaju. No jednog dana past će svi kao ja u mrak i blato i kad budu htjeli da vide lice Gospodinovo, postavit će se između njih i njega đavo i cerit će im se u dušu, kao što se sad i meni ceri. 
 LIZA: - To je samo vaša fantazija, dobri moj! Kome ste vi zla učinili? Eto, kažite, kažite! 
 GOGOLJ: - Zašto sam sve to pisao? To ste me morali zapitati. Ja ću vam kazati. Zato da svijet zadivim. Da mi se poklone! Da me uzveličaju! Istina je, Liza, istina je to što vam kažem. Vjerujte mi i prezrite me. Ne sažalijevajte me, anđele. Vi ste nevini. Vi ništa ne znate! Ništa ne znate! 
 LIZA: - Vi sami, Nikolaje Vasiljeviču, napisali ste mi u jednom pismu da vam je stvaranje samo patnja i pakao. "Obmana je uzveličati se, tako ste kazali, a eto samo takve obmane, što ih srce progledava, to mi je sva nagrada". I ja sam pojmila sve to. Sve sam pojmila. 
 GOGOLJ: - Što to spominjete! To je stil i ukrašavanje. Literatura! A što je istina? To, da mi je godilo i najgluplje laskanje. Najsmješnije kod mojih junaka, to sam iz sebe sama izvadio. Smijte mi se. Smijte mi se! S prezirom i gnušanjem. 
 LIZA: - Prestanite! Nikolaje Vasiljeviču! Prestanite! 
 GOGOLJ: - Da! Da! Tako je! I vidite ima takvih što griješe, jer ne znaju, a ja sam sve znao i griješio sam. I ne jedan, kako ste vi kazali, pet talenata... pet talenata sam dobio... i svih pet zakopao. 
 LIZA: - Sad griješite, kad tako govorite, Nikolaje Nikolajeviču! Sad griješite. 
 GOGOLJ: - I Krista sam zbog taštine ostavio! I Krista! 
 LIZA: - Vi trpite. Ja vidim, ali kako bih vas ja mala budalica mogla da utješim. Ja samo to znam da ste vi dobri, tako dobri!... Istina, istina je što vam kažem. Ostavite žalosne misli. Eno, tamo na stolu je rukopis "Mrtvih duša". Pročitajte mi jedno poglavlje. Ne mrgodite se. Ne odbijte me. Ja vas molim.  Sklopi ruke prema Gogolju. 
 GOGOLJ: - Sve tražite, mila Lizo, samo to ne. 
 LIZA: - Ne odbijte me, Nikolaje Vasiljeviču! 
 GOGOLJ: - Vi ne znate kako bi sad ružno i besmisleno bilo ono što bih vam čitao. Ne tražite to, mila. 
 LIZA: - Ja, eto, došla sam da vas još više rastužim.  Sjedne u naslonjač. 
 Odnekle izvana čuje se cello. 
 GOGOLJ  ustane i pristupi joj iza leđa:  - Vi ste neveseli, Liza. A ima li smisla, mila moja, da se zbog toga ljutite? Ono su samo riječi. Ako hoćete, čitat ću vam, premda će me to, mila Lizo, još više razočarati.  Uzimlje rukopis. 
 LIZA: - Ostavite. Nije nužno. 
 GOGOLJ  spusti rukopis na stol. Primakne se prozoru, razmakne zavjese i gleda u noć:  - Čujete li?... To je, kao sjećanje na život što je prošao, u kom je sve bilo neveselo, kao tuga za nečim što se više nikad ne može da vrati... Nikad!... Nikad više!...  Pristupi Lizi.  Zašto šutite? Što ste se namrštili? Liza!... Liza!... Vi plačete... Zašto?... Evo, čitat ću... odmah! 
 LIZA: - Ostavite... Ostavite! 
 GOGOLJ: - Zašto plačete? Čim sam vas ražalostio?... Zašto šutite!... Liza! Recite mi. Povjerite se svom prijatelju. Eto, ja vas znam kad ste imali osam godina. Vi ste još i danas ona moja mala golubica Liza. 
 LIZA  jecajući zagrli ga:  - Nikolaje Vasiljeviču! 
 GOGOLJ: - Što je s vama, Lizo? 
 LIZA: - Ja ljubim... Ja vas ljubim! 
 GOGOLJ: - Liza, što ste to kazali?!... Liza! 
 LIZA: - Da vas ljubim... da sam nesretna... da trpim..., a sad slobodno rugajte mi se, otjerajte me ako hoćete, ali ja vas, mili, ne mogu da zaboravim... 
 GOGOLJ  drži je u naručju i gladi je rukom po kosi:  - To je obmana, Lizo, obmana. I proći će! Zaboravit ćete vi na sve to. Kako biste vi mogli da me ljubite? Vi, što tek počinjete da živite, i ja što od života ništa više ne tražim. Pogledajte, nikad ni načas ne bih mogao drukčije da vam u oči gledam nego ovako žalosno kao sad. Zašto te suzice?  Briše joj suze.  Čemu? Eto. Ljubit ću vas kao brat vaš, kao otac.  Poljubi je u čelo.  Smirite se! Smirite se!... Bolno je živjeti bez ljubavi. Prazno i ništavno je sve. Gorče je od smrti ovakav život. Tako, eto, ja sam živio. Sad je svršeno. Kad se budete molili, pomolite se i za moju nevoljnu dušu. 
 LIZA: - Zašto baš vi morate biti tako nesretni? Nikoga više, golube, neću tako ljubiti kao vas što sam ljubila. A sad idem... neutješena. 
 GOGOLJ: - Oprostite, mila! Blagoslovite me prije nego što odete. 
 LIZA: - Bio Bog s vama!  Prekrsti ga. 
 GOGOLJ: - Hvala vam, mila Liza! Olakšali ste me! Zbogom, mila moja.  Ljubi je u čelo.  Zbogom, anđele moj. 
 LIZA: - Zbogom, Nikolaj Vasiljeviču! Oprostite i vi meni bijednoj. Sjetite me se!  Odlazi. 
 GOGOLJ  gleda neko vrijeme smjerom kud je Liza izišla, a onda klekne pred ikonu podbočivši glavu objema rukama. - Pauza.  - Odagnaj ga!  Diže ruke prema ikoni.  Zapovijedi mu da ušuti. Smiluj se! Uništi ovaj podli razum! Srce mi olakšaj. I ja... i ja sam tvoj sin. 
 Čičikov izleti iz ormara za knjige u fraku od crvenog plamena, i pleše po sobi fićukajući marseljezu. 
 GOGOLJ: - Smiluj mi se!  Diže ruke prema ikoni. 
 ČIČIKOV: - Dobro veče, prijatelju. Oh! Što je to! Ti, čini mi se, držiš monologe. Što to znači? Kakva je to komedija? 
 GOGOLJ  prema ikoni:  - Ti, nadglasaj sve glasove! 
 ČIČIKOV: - Čuješ, baćuška, kako možeš tako govoriti a da se sam sebi ne nasmiješ. Zar si posve izgubio svoj sjajni humor? 
 GOGOLJ  okrene se i prestravljeno gleda u Čičikova:  - Tko si ti? 
 ČIČIKOV  smije se:  - Ja! Mezimče tvoje! Čičikov! Zar me ne prepoznaješ po mom revolucionarnom fićukanju? Dodijalo mi je u tvom ormaru, otkad si me opkolio samim crkvenim ocima, svecima i ostalim dosadnim rajskim stvorovima. 
 GOGOLJ: - Dalje od mene, đavolska prikazo! Kopilane smradni. 
 ČIČIKOV: - Pardon, dragane! To je ipak suviše smjelo zanijekati mene, vječnog Čičikova. 
 GOGOLJ: - Ti si đubre! Kukavni izrod moje fantazije! Sablasni nerealni parcov, a ništa drugo nego plod mojih bijednih literatskih ambicija. I pred mene se ti usudiš da stupiš?! 
 ČIČIKOV: - Da se ne smatram zahvalnim tvojim djetetom, zaista bih se razljutio. No u tom slučaju ogriješio bih se o kozmički bonton, kad bih se kao besmrtni sin ljutio na svog smrtnog oca. Oprosti, ali čini li se te ću morati da te za par dana oplakujem. Ne ljuti se, dakle, naškodit će ti. Ja ću, brate, da poživim stoljeća, ali što će biti s tobom?! U grobu je vrlo hladno i neprijatno. Prije svega, nesnosna vlaga, a onda crvi. Teško je konzervirati se. 
 GOGOLJ: - Dosta je tih tvojih glupih i odurnih šala! Ti sam po sebi, ovako, kako te gledam, smiješan si gad. Pa da te i smatram živim čovjekom, što onda?! Zaista, vrlo divna ništarija! Što se razmećeš? Ti si obični filistar, a osim toga, prosta varalica. Kupac mrtvih duša! Na zdravlje ti tvoja vječnost. 
 ČIČIKOV: - Ti neprestano vrijeđaš i tako si nepristojan te ne znaš ni ponuditi gosta da sjedne. Ne ljutim se budući da se smatram civiliziranijim od tebe.  Sjedne u naslonjač.  U ovom naslonjaču, vrlo je udobno. Dok se ovako njišem, dolaze mi sve neke ugodne i neobične ideje. Umišljam sebi da sam mučenik, živog me prže, a anđeli nose duše u nebo. He! He! A ništa zapravo. Zavezao se u misli, to je sve. Tko zna! Možda si i mene začeo u ovom naslonjaču. À propos! što se tiče mrtvih duša, tu mi nemaš mnogo da prebacuješ! 
 GOGOLJ: - Oho, huljo! Ti kao da imaš i duha! 
 ČIČIKOV: - Pravda, brate, osjećaj za pravdu. Ne mrgodi se! Slušaj pa ćeš i sam uvidjeti. Nije valjda meni, baćuška, do toga da te uznemirujem. Znam ja da su u tebe loši živci. 
 GOGOLJ: - Ne petljaj, glupane. 
 ČIČIKOV: - Odmah ću ja na stvar. Što ću da se gubim u sitnicama!? Međutim, da vidite moju čovječnost, govorit ću prije svega o svom grijehu, tako i pristoji pravom kršćaninu. Što se smiješ, porugljivče? I ja sam kršćanin. Ne posve onakav, kao ti moj otac. Ti i u dogme vjeruješ, a u mene su samo zapravo pravoslavni nervi. Sviđa mi se tamjan i dobri basovi u niskim crkvama. To mi čak kadikad i suzicu izvabi na oko. 
 GOGOLJ: - Ti ciljaš na moje kršćanstvo, ali znaj, da sam ja čist u svom srcu. U njemu može da stoluje samo onaj tamo.  Pokazuje na ikonu. 
 ČIČIKOV: - Nije tako kako govoriš. Sve je to tvoja dosjetljivost. Evo, ja ću prije svega da govorim o vlastitim grijesima. Priznajem, kupovao sam duše i htio ih unovčiti. I kajem se evo zbog toga.  Lupa se šakom u prsa.  Premda, znaš, moje kajanje i nema pravog smisla, kao ni kod tebe. Stil, brate, lijepa gesta! No da nastavim "Svrha posvećuje sredstva", rekao je neko već davno prije mene, a što sam ja htio?! Veličajan plan, zbog kojeg mi se mora sve oprostiti. Pa ni tašta mi nije bila želja: da osnujem rusku porodicu, eto to je sve bilo. 
 GOGOLJ: - Sve što si ti htio bile su glupe čežnje filistra. 
 ČIČIKOV: - Čudan si ti svat postao! Gdje ti je kršćanska ljubav? Ja se udaram u prsa, a ti mjesto da mi pomogneš, ti po leđima. A što si ti bolji od mene? Ne kaže se uzalud: "Ne pada plod daleko od stabla". Ja prodavao mrtve duše i još me odasvuda gonila policija, a ti brate skupio u knjige ruska čudovišta i Pljuškina i Nozdreva i Sobakevića i Korobočku i mene, pa stavio sve na pazar: "Neka se svijet smije tim ruskim čudovištima!" Prodao si nas, rođeni. Prodao nas. I tebe, vidiš, nisu ni ganjali, nego si još stekao i slavu i novaca. Poklonio se svijet, tebi, geniju! A baš si nas lijepo iskitio. "Zaista lijepi tipovi, ti ruski ljudi!" govori svijet, a tebe nije ni briga što nam se smiju, nego samo se zadovoljno gladiš i smiješkaš. Nemoj sad zato blijedjeti. Nije meni bilo do toga da te uzrujavam. Htio sam samo da ustanovimo naše rodbinstvo. 
 GOGOLJ: - Raskrinkao sam te ja, golube. Uzalud su ti sad sva tvoja izmotavanja. 
 ČIČIKOV: - Ludonjo, a što će mi krinka, kad ja i bez nje postizavam svoj cilj. Moje je geslo: što gore, to bolje! A svrha: revolucija! Krv... krv da pustimo matjuški. Ulijenila se odviše. A da znaš istom, kako u tom poslu uspijevam. Svi me poznaju. Još malo i ja ću biti najpopularnija ličnost u Rusiji. U isti čas ničem na tisuće mjesta. Moje ime pretvorilo se u najodvratniji pišvarak. Čim neko učini kakvu nekorektnost, koja malo miriši na moj slučaj sa "Mrtvim dušama", odmah viču: "Gle, hulje Čičikova! Dolje s Čičikovima! Dolje s krvopijama!" Ja tarem ruke, a nezadovoljstvo raste. Neumorno letim u sve zakutke. Nitko valjda neće biti tako lud i pokušati da ubije mene, ideju! Htio bih da već jednom i mi u Rusiji vidimo revoluciju, kako krv teče, i lešine se njišu na svjetiljkama. A kakve lešine?! Sve u svili. Baćušku ćemo u krletku povesti neka se veseli ruski narod, a Akakija Akakijevića već sam spremio za ministarsku lisnicu. Pomisli samo: titularni savjetnik pa najednom ministar. Nitko više ništa ne zna, samo se svi izmiješali i kolju se, brate, kolju. U svakoj ulici možeš da podigneš piramidu od mrtvih glava. Što kažete vi umjetnici na sve to? Pomisli, koliko veličajnih prizora da ih ovjekovječite. Kažem ti, brate, pala bi vam sjekira u med kao nikad. 
 GOGOLJ: - Ti ne možeš u borbu s onim koji čuva Rusiju, koji je svuda Krist, onaj u najmanjoj ruskoj kolibici. U najvećem mraku svijetli. U srcu svakog mužika. Tama je sad svuda i samo te duše svijetle kao milijuni malih krijesnica, ali jednog dana - ja ga već osjećam - bit će sunce!... Čuješ li?...  Iz daljine na zvucima orgulja čuje se carska himna.  Zemljo!... Rusijo!... Majčice!  Padne na pod. 
 ČIČIKOV: - Do đavola! Ta to je carska himna. Zar toliko na te djeluje? Tko zna? Možda je to i užitak. Evo, ja već i sam počinjem maštati. Carski manevar. Baćuška na bijelom konju. Vojnici u redu kao da si ih nanizao na uže. Oficirčići se ukočili. Puceta sjaje. Generali poletjeli na konjima. Perjanice im se vijore. Eno i sjajna kočija. Dovezao se nos... nos ekselencije. Oho! Što je to? Tu doista netko dolazi! 
 HLESTAKOV  ulazi obučen kao ruski car u svojoj gala uniformi. 
 ČIČIKOV: - O! Serenisime! Divite se, Nikolaje Vasiljeviču, baćuška se udostojao vas, svog cara. 
 HLESTAKOV: - Ustanite, Nikolaje Vasiljeviču! 
 GOGOLJ  ustane:  - Veličanstvo! Vi! 
 HLESTAKOV  izvadi odličje:  - Evo, da ti prikopčam za sve tvoje velike zasluge. 
 GOGOLJ: - Ništetno je sve, Veličanstvo! Dužnost, sveta dužnost. 
 HLESTAKOV  prikopča mu odličje:  - Uzmi, Nikolaje Vasiljeviču, što ti daje tvoj car. A sad mi dopusti da malo sjednem. Tumaram Nikolaje kroz cijelu Rusiju i svagdje samo na neprijatelje nailazim. U tebi, evo, našao sam jedino meni iskreno odano srce. 
 GOGOLJ: - Ne mislite tako, Veličanstvo. Sva je Rusija uz vas. Mužici vas ljube kao oca. Udarajte ih knutom, a oni će vam ruku poljubiti. "Nevrijedni smo", viču, "nas i treba netko da udara". 
 HLESTAKOV  ustane:  - Bilo je tako nekoč za mojih otaca. Oprosti, Nikolaje Vasiljeviču!  Povuče Gogolja na stranu.  Dragi sinko!... S dalekog sam puta. Neprilika: ostao bez novaca. Ako uzmogneš, dostajalo bi mi za prvi čas pedeset rubljića. 
 GOGOLJ  trgne se i prestravljeno gleda u Hlestakova:  - Što ti je! Tko si ti? Ti nisi car. Ti si varalica! 
 HLESTAKOV  smije se i tapše Gogolja po ramenu:  - Ta ja sam Hlestakov. Nisam se ni nadao da ću ovdje naći brata Čičikova. Na tog šaljivdžiju svagdje moraš da se namjeriš. 
 GOGOLJ  prelazi rukom preko čela:  - Gospode, rastjeraj ove đavolske prikaze. Očisti mi ovo bijedno srce. 
 ČIČIKOV: - Nemoj sad jadikovati. Ponudi, brate, čaja. S puta je. I ako nije car, čovjek je, brat je naš, rekao bi Akakije Akakijevič. 
 GOGOLJ: - Gospode, zašto puštaš da me muče! 
 HLESTAKOV: - Nezahvalan si, brate. Tko ti je bolji prijatelj od nas dvojice? Da vidiš kako ovo nisu samo prazne riječi, doveli smo ti nekoga koga si čitav život čekao.  Ode k vratima i otvori ih.  Ovamo mala!  Uhvati za ruku Slavu i dovodi je. Slava obučena je kao koketa.  Eto ti je! Poznaješ li je? To je tvoja Slava. 
 SLAVA  zaleti se prema Gogolju i hoće da ga zagrli:  - Nikolaje, golube, Nikolaje. Napokon te nađoh. 
 GOGOLJ: - Dalje od mene!  Smije se jetko.  Ti slava?! Ti slava?!... Ti si bludnica! 
 SLAVA: - To su samo riječi. Vrućica! Ja sam te jedina mogla da izliječim od tvoje melankolije. Što se sad toliko stidiš? Da nije mene, ti ne bi nikad upoznao ove dražesne gadove.  Pokazuje na Čičikova i Hlestakova. 
 ČIČIKOV: - Pogledaj je, kako je neodoljiva. 
 SLAVA: - Druga bi se kakva kevica i razljutila na te da je tako nagovoriš, ali nas dvoje dobro se razumijemo. Ti si Rus, a pravi Rus najjače udari koga najviše voli. 
 ČIČIKOV: - Možda te se i boji zbog tvoje prevrtljive ćudi. Tko zna, možda ga i ljubomora izjeda, a ti si prilična namiguša. Čuvaj se. Mogao bi ti uistinu jednog dana da okrene leđa. 
 SLAVA  smije se:  - Budalice! Ja da se bojim za mog Nikolaja?! Eto, pred časak bila je tu kod njega mlada gospođica. Pupoljče. Pobjegla je za njim s plesa i bacila mu se oko vrata. On ju je prihvatio, a struk joj tanahan. I sve dršće, dršće mu u naručju kao cvjetić. A mlad je još i pristao Nikolaj Vasiljevič. Još čas i već sam htjela da sramežljivo oči zaklopim. No u posljednji čas, kad se već spremio da joj poljubi ona mala ustašca, sjetio se da je on, Nikolaj Vasiljevič Gogolj, crveni ruski genije, sav moj i samo moj. Premda si stao da vičeš: "Krista radi, Krista radi ne mogu da vam uzvratim ljubav!" Znala sam ja da to ipak nije zbog Krista nego samo zbog mene. "Nisam Liza, čitav svoj život nisam ženu ljubio!", govorio joj i sav neobičan i uzvišen izišao u aureoli što sam mu ja oko glave savila. Oholi Nikolaj, ne poljubi crvena ustašca i ode mala Liza od njega sa suzicom u očima. 
 GOGOLJ: - Tako je moralo biti, da od otrova što ga nosio u svom srcu sam umrem. Gospode, neka bude tvoja volja. 
 ČIČIKOV: - Dosadan si postao, Nikolaje Vasiljeviču, s tim svojim uzdisanjem. Što će ti to, kad ionako ne vjeruješ. 
 SLAVA  pristupi stolu gdje se nalazi rukopis "Mrtve duše":  - "Mrtve duše ili doživljaji Čičikova. Napisao Nikolaj Vasiljevič Gogolj. Dio drugi." Eto, dok za par dana dođe iz štampe, to će udobrovoljiti mog Kolju. Kakav Krist! Kakve ikone! Ležiš u krevetu, piješ čokoladu, čitaš kritike i srce ti se samo širi i širi i širi... 
 ČIČIKOV: - dosadno je već, gospodo! Zaplešimo malo. Zabavimo se po ruski.  Izvana čuju se na balalajci zvuci jednog maloruskog plesa. 
 HLESTAKOV  pleše i pjeva: 
 Tičica poletila. 
    Previsoko, previsoko 
    Pa si krila spržila. 
    Rastužila se tičica. 
   
 ČIČIKOV  pleše i pjeva: 
 Glava mudrovala 
    Glava mudrovala 
    Srdašce umrlo. 
    Srdašce umrlo. 
   
 SLAVA  pleše i pjeva: 
 Ja ne bih ni mislio 
    Kad bih ljubit mogao 
    Kad bih ljubit mogao. 
   
 HLESTAKOV  pleše i pjeva: 
 Um ozbiljan, 
    Čovjek pametan 
    A smrt dolazi. 
    Da zadavi, da zadavi kraljevića. 
   
 Hlestakov, Čičikov i Slava plešući iščezavaju. 
 GOGOLJ  kleči pred ikonom. 
 KRIST  s ikone:  - Nikolaje! 
 GOGOLJ  sagne glavu do zemlje:  - Gospode! 
 KRIST: - Ti si trpio. A kazano je: blago onima koji trpe za ime moje. 
 GOGOLJ: - Ti si istina i život. Tko tebe slijedi, on mora da trpi. I da prognan bude i osamljen. 
 KRIST: - Kazano je "Kraljevstvo nebesko u vama je samima". 
 GOGOLJ: - Što da činim, gospode? 
 KRIST: - Sve svoje ostavi i slijedi me. Sve! Zapamti, sve!  Nestaje ga. 
 MATEJ  ulazi:  - Gospodaru! Kasno je! 
 GOGOLJ  ustaje:  - Zar si ti, Mateju! Dođi ovamo, dobri moj! Oprosti! Oprosti mi!  Klekne pred ikonu. 
 MATEJ: - Gospodaru, što to radite? Tko je bio bolji od vas?! 
 GOGOLJ: - Nema više ni sluge ni gospodara. Poći ćemo svi zajedno. Sve svoje ostavi, kazao je on, i rekao mi da ga slijedim. Mateju, dobri moj, ja ga moram poslušati. Tamo je rukopis. Uzmi ga i baci u vatru. 
 MATEJ: - Gospodaru, što to kažete? 
 GOGOLJ: - Uzmi, i učini kako sam ti kazao. 
 MATEJ: - Ne... ja to ne mogu! Ne mogu. 
 GOGOLJ  stupi k stolu uzme rukopis i pođe prema kaminu. 
 MATEJ  zaustavlja ga:  - Gospodaru! 
 GOGOLJ  baci rukopis u vatru:  - Oganj čisti... 
 Vatra u kaminu ugasi se. 
 MATEJ: - Eto, ugasilo se! Još uvijek možete ga izvaditi. 
 GOGOLJ  izvadi svežanj i baca list po list u oganj:  - I on će nas pomilovati u onaj dan... on, dobri naš... blagi i uzvišeni.  Krsti se i gleda u vatru. 
 MATEJ  plače:  - Gospodaru, dobri moj, što ste to učinili? 
 GOGOLJ  ustane, zagrli ga i plače:  - Grijeha... Grijeha je nestalo. Još malo, pa će i mene nestati.  Prestravljeno:  Smrt... smrt! Tu je! Ona zaista dolazi! Čuješ li je?  Sruši se onesviješten na pod. 
 
 
 Rječnik 
 à propos  (franc.) - u pogledu, što se tiče, u vezi toga 
 Akakij Akakijevič  - glavni lik Gogoljeve novele "Kabanica" (1842) 
 baćuška  (rus.) - otac; naziv za cara 
 Čičikov  - glavni lik Gogoljevog romana "Mrtve duše" (1842) 
 empire stil  - stil u Francuskoj na početku 19. stoljeća, u doba Napoleona, karakterizira ga raskošnost i kićenost 
 filistar  - malograđanin, tjesnogrudna osoba (prema  Filistri  - Filistejci, biblijski narod) 
 Hlestakov  - lik iz Gogoljeve drame "Revizor" 
 izvoščik  (rus.) - kočijaš 
 kevica  (hebr.) - ženica; majka 
 knut  (rus.) - kožni bič 
 Korobočka  - lik iz Gogoljevih "Mrtvih duša", priglupa udovica koja Čičikovu prodaje mrve duše 
 maloruski  - ukrajinski 
 matjuška  (rus.) - majka, majčica (Rusija) 
 mužik  (rus.) - seljak, kmet 
 Nozdrev  - lik iz Gogoljeva romana "Mrtve Duše", jedan od zemljovlasnika koji Čičikovu prodaje mrtve duše 
 parcov  - štakor 
 Pljuškin  - lik iz Gogoljeva romana "Mrtve Duše", jedan od zemljovlasnika koji Čičikovu prodaje mrtve duše 
 samovar  (rus.) - prenosiva naprava za kuhanje čaja 
 Serenisime  (tal.) - prejasni 
 Sobakevič  - lik iz Gogoljevih "Mrtvih duša", jedan od feudalaca koji Čičikovu prodaje mrtve duše 
 
 
 Bilješka o autoru 
 Ulderiko Donadini 
 (Plaški, 8. IV. 1894. - Zagreb, 10. V. 1923.) 
   
 Njegova se obitelj oko 1750. doselila iz Italije. To je materijalno propala i rastrojena nekad bogata obitelj, koju je ocrtao u nekim svojim djelima. U Zagrebu je završio gimnaziju te od 1912. do 1913. godine polazio Gospodarsko-šumarsku akademiju. Godine 1918. godine apsolvirao je studij biologije i kemije na Prirodoslovnom fakultetu. Mobiliziran je 1914. godine, ali je 1915. godine zbog navodno hinjene duševne bolesti otpušten iz vojske. Kratko vrijeme (1918-1920) službovao je kao predavač na učiteljskoj školi u Petrinji te kao gimnazijski profesor u Zagrebu i Vinkovcima. Bio je pokretač i urednik ekspresionističkom poetikom nadahnutog časopisa  Kokot  u kojem je tijekom dvije godine (1916 - 1917) uz književna djela objavljivao brojne programatske članke, prikaze i kritike. Polemike su ga dovele u sukob sa mnogo suvremenika, pa tako i s Krležom. Surađivao je s  Novim dobom, Kritikom, Pobratimom  i dr. U neimaštini, neurednom životu i sukobima s okolinom život je završio mlad, duševno rastrojen (šizofrenija) i bolestan od tuberkuloze, samoubojstvom. 
   
 U književnosti se javlja pjesmama objavljenim u  Pobratimu  (1908-1909). Donadinijeve kasnije pjesme, izuzev sedamnaest pjesma objavljenih u  Kolu,  uglavnom su sačuvane u rukopisu .  Prvu samostalnu zbirku kraćih proznih djela naslovio je  Lude priče  (1915). Godine 1917. kada objavljuje zbirku raznorodnih eseja  Kamena s ramena  javlja se i kao pisac polemičkih, nerijetko satiričkih tekstova. Njegove novele ( Doktor, Dunja, Đavo gospodina Andrije Petrovića, Jakov Žleb  i dr.) obilježene su alegoričnošću, groteskom, fantastikom i ironijom. Spomenute značajke Donadinijeve proze sadržane su i u njegovom romanesknom opusu koji uključuje romane  Vijavica  (1917),  Kroz šibe  (1921) i  Sablasti  (1917), kojega je u prerađenom obliku i pod naslovom  Bauk  objavio 1922 .  godine. 
 Donadinijeva dramska djela obilježena su propitivanjem realističke matrice naturalističkom, simbolističkom i ekspresionističkom poetikom. Prvu dramu,  Bezdan  (1919, izvedena iste godine), napisao je prema romanu  Vijavica.  Polemičkim tonovima svojih djela priskrbio je sukob s brojnim suvremenicima, pa je, primjerice, povodom  Bezdana  bio optužen za scensku parodiju suvremenika J. Demetrovića. Od optužbi se obranio tekstom  O mom - nemoralu i moralu - gosp. Jurja Demetrovića  (1919). Autor je drama  Gogoljeva smrt  (1921), jednočinke utemeljene na očuđenju granica zbilje, te  Igračka oluje  (1921), u kojoj iznosi svojevrsnu polemiku o kazališnom životu. Donadinijeva nedovršena drame  Strasti  sačuvana je u dvije rukopisne inačice. U njegovoj rukopisnoj ostavštini sačuvana je i tzv.  Bilježnica  ispunjena skicama i razradama književnih djela. 
 Donadini je jedan od prvih predstavnika ekspresionizma u hrvatskoj književnosti (uz A. B. Šimića i Krležu). "Povezuje ideju o romantičnom pobunjenom čovjeku sa slikom - metaforom društveno popljuvanog i izopćenog pojedinca" (Donat). Njegova su djela prožeta skepsom, cinizmom i osjećajem nemoći, ali i programom "pobune protiv neautentičnog čovjeka" i moralne obnove čovječanstva. "I Miroslavu Krleži i Augustu Cesarcu, i Gustavu Krklecu i Škaji Oreškoviću poslužio kao simbol određene duhovne orijentacije i društvene klime, i to uglavnom u ulozi ličnosti koja se možda ponekad i u donkihotovskoj pozi opire beamterskom mentalitetu, kao obrazac ličnosti koja stoji uprkos i nasuprot građanskom društvu i moralu, a da se ipak ne uspijeva osloboditi nekih konvencija." (B. Donat) 
   
 * * * 
   
 Drama  Gogoljeva smrt  (1921) je jednočinka koja prati posljednje dane ruskog pisca N. V. Gogolja, koji u napadu stvaralačke krize i uvjerenja da je njegov umjetnički talent dar od vraga, a ne Boga, uništava rukopis drugog dijela  Mrtvih duša . Radnja započeta u Gogoljevoj sobi, kada on odbija ljubav mlade djevojke Lize, premješta se u Gogoljev svijet mašte, gdje se susreće s junacima svojih djela i Slavom koje se, uz materijalne stvari, pri susretu s Isusom odriče te spaljuje rukopis. 
   
 Jednočinka  Gogoljeva smrt  temeljena na očuđenju granica zbilje s izrazitim ekspresionističkim elementima smatra se Donadinijevim najuspjelijim dramskim djelom. Drama ima snažne simbolističke elemente, uz miješanje stvarnog i nestvarnog, osobito u sceni sna. 
 Postavljena u osječkom, varaždinskom i zagrebačkom kazalištu 1920-ih godina, doživjela je i nekoliko novijih uprizorenja (Varaždin, 1981; Virovitica, 1999). 
   
 
   
 Tekst prema: 
 
 Ulderiko Donadini:  Novele, romani, drame, kritike i eseji,  prir. Branimir Donat, Znanje, Zagreb, 1968. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel.:  01/4822154 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Ulderika Donadinija su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-169-8 
 © 2013. Bulaja naklada d.o.o. 
 
 