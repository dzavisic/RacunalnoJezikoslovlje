
 
 Kipci i popevke 
 (1917) 
 Dragutin Domjanić 
 
 
 Sadržaj 
 KIPCI 
 BELE ROŽE 
 NA KRČE 
 LIPA 
 DECA 
 ROŽNJAK 
 NOĆNI LOTOS 
 PAUNI 
 JESEN 
 POD VEČER 
 CIKLAME, KRVAVE CIKLAME... 
 PRED ZIMU 
 KAPRICA 
 FIGURICE 
 PROŠECIJA 
 MRAK 
 ZDENEC 
 RIBIČI 
 MESEČINA 
 ZDRAVA MARIJA 
 TIHI VAROŠ 
 POZABLJENI AMOR 
 STARINSKA 
 SENJAL SEM 
 KOSCI 
 IDE NOĆ... 
 MEGLE 
 INTÉRIEUR 
 INJE 
 SVETI KRALJ 
 POPEVKE 
 MEDJIMORSKA 
 DOMA NAZAJ 
 NOĆ 
 PROTULETNA 
 KUPINE 
 POPEVKA 
 ŠKRLEC 
 LAN 
 KIŠA 
 TIHO PRIHAJA MRAK... 
 ZVIRANJEK 
 ROŽE I JAGODE 
 VETER ZGOREC 
 VU TVOJEMU SELU 
 MAK 
 V SENOKOŠAH 
 SLUTNJA 
 SUSEDOVO DETE 
 V LETU 
 JAČMEN 
 DAJ RUKU! 
 ŽELJA 
 ŠPANJOLSKA ROMANCA 
 GROZDJE ZRELI 
 RUBAČA 
 AKACIJE 
 KMIČI SE... 
 V SNEGU 
 KAJ NE?! 
 ZA ZBOGOM 
   
 Rječnik 
 Bilješka o autoru 
 Impressum 
 
 
 KIPCI 
   
 BELE ROŽE 
   
 Zmisliš se, mama, tih jutrah tak plavih? 
    Rosa još s trave se svetila vani, 
    Stare su vure polahko odtukle, 
    Glas im je tenek i tih i pospani. 
   
 V odprti oblok je dišalo jutro, 
    A pod oblokom naš vrtek je mali 
    Budit se počel, i on si je dremal 
    V mirnoj toj noći, dok vsi smo mi spali. 
   
 Zmisliš se grma od rožicah belih? 
    Tak se razrasel, navek je pun cveta, 
    Vnoge su zime prek njega vre prešle, 
    Vnoga su žarka ga grejala leta. 
   
 Tesno je k staromu stiskal se zidu, 
    Da ga prijatel obrani od bure, 
    K nizkom, obloku se penjale grane, 
    Čule su, stare kaj šepćeju vure. 
   
 Kad si Ti znala čez oblok pogledet, 
    Kak da su rože oživele bele, 
    Kak da su dobre Ti dragale ruke, 
    Kak da su k Tebi privinut se štele. 
   
 Nî Ti sad rožah, poginul je vrtek, 
    Dom je razrušen, raznesli su vsega, 
    Zdalka se vidi ledina žalostna, 
    Dom gde se belel na slemenu brega. 
   
 Mrtvo je vse, kaj smo imali radi, 
    Nadu za nadom živlenje nam ruši, 
    Gineju želje, al samo popevke 
    Još mi živiju, kak negda, vu duši. 
   
 Vu njih navek još ta jutra su plava, 
    Vu njih još rožice cvetaju bele, 
    K Tebi dišeće privijaju cvete, 
    Dobre Ti ruke bi dragati štele. 
   
 NA KRČE 
   
 Glicinije pak se zaplavile, 
    I slatko dišeć me pozdravile 
    I zabil sem dan i živlenje, 
    Pak mladosti došle su senje. 
   
 I z menom na prstih su hodile 
    I v kraj su med bregi me vodile, 
    Gde sunce, kak nigde je zlato, 
    Gde vse mi je drago, poznato. 
   
 Tam trni se meni vugibljeju, 
    I stare se sljive nagibljeju, 
    Diši mi senokoša ravna, 
    Mi zdavna se poznamo, zdavna. 
   
 Pastiri još ogenj si kuriju, 
    I šume vu dole se žuriju 
    I oblak beli se i zgine 
    Za one tak plave planine. 
   
 Tam tiči me drobni nazivaju, 
    Pred menom se steze ne skrivaju, 
    Tih polja sem dragal ja klase, 
    Tih tičekov poznam ja glase. 
   
 Kaj ne? sad se ne bumo delili, 
    Neg celi dan skup se veselili 
    I leteli v gaje i dole, 
    Pozabil bum brige i - škole... 
   
 - Al ceste vu draču vse stajeju 
    I cucki na mene tak lajeju, 
    I Krčim kad došel sem bliže; 
    Nî bilo dvorišća nit hiže. 
   
 I strajnski su muži se čudili: 
    "Kaj oni su gospon zabludili? 
    Tu nemreju dojti do sela, 
    Ta cesta već nikam ne pela!" 
   
 I mučal sem, moral sem vrnut se, 
    Nî srce mi dalo obrnut se, 
    I meni je bilo do plača, 
    Ti mrtva mi gruda domaća! 
 LIPA 
   
 Lipa naša, draga lipa, 
    Vnoga, duga leta 
    Dišala si nam i rasla 
    Puna sladkog cveta. 
   
 Ti si vsakoj drobnoj čeli 
    Meda dala rada, 
    Vsakomu i strajnskom bogcu 
    Pokoja i hlada. 
   
 Vnogikrat se v tvojoj senci 
    Beli dom počinul, 
    Sad je tam ledina gola, 
    Dom je zrušen, zginul. 
   
 Sad zabadav, stara lipa, 
    Išćeju te čele, 
    I zabadav moje misli 
    Najti bi te štele. 
   
 Naše steze, naše rože 
    Strajnski je preoral, 
    Ali zakaj baš domaći 
    Tebe seć je moral? 
   
 Prosili su njega lepo 
    "Lipe nam ne seci 
    Dobra je i hlad bu dala 
    Nam i našoj deci!" 
   
 Nî za njih on srca imal 
    Nit za lipu staru, 
    Ciganu je rajše prodal, 
    Črnom koritaru. 
   
 DECA 
   
 Vu hladu su bili vsi puti, 
    Vu suncu, vu žarkomu grane, 
    Vse puno sadja i veselja 
    Vu rodne jesenske te dane. 
   
 Tam jabuke smejale nam se 
    Tak sladko črlene i žute 
    I zrele su padale same 
    Pred nami na steze i pute. 
   
 Mi znali smo: vse je tu naše 
    I bili smo srećni i mladi 
    I vsaku mravljicu i ticu 
    Od srca smo imali radi. 
   
 Tak veselo bilo se igrat. 
    Po stezah bez brige si iti 
    I onda se tiho pritajit, 
    Vu huti, vu grabrovoj skriti. 
   
 Prehajalo vreme je v igri 
    Tak naglo, da nismo nit znali, 
    Da poldan najenput je došel 
    I da su vre doma nas zvali. 
   
 A doma su bili vu brigi 
    I dedek je pošel k ormaru 
    Polahko je steklo odpiral 
    I vuru opipal tu staru. 
   
 On, bogec, je z rukami gledel, 
    Te velike oči i lepe 
    Vu mraku navek su mu bile, 
    Čez leta i leta vre slepe. 
   
 K obloku je višeput došel, 
    Pogledel, poslušal v dvorišće 
    I zazval: "Vre poldan je prešel, 
    Naj decu sad negdo poišće!" 
   
 Vsi išli su iskati decu, 
    Al deca su dobro se skrila, 
    Smejućki su gledela z kuta, 
    Vre doma pri hiži su bila. 
   
 Vu hiži se kadila juha 
    I kad smo mi k stolu se seli, 
    I sunce je došlo za nami, 
    Pozlatilo stol nam je celi... 
   
 ROŽNJAK 
   
 Vi ne zamerite, da reč mi ni tak fina, 
    Da ja Vam pišem tak, kak doma se spomina, 
    Tak mislim ja navek, ja nisem rad v paradi, 
    I znam, taj jezik naš Vi imate tak radi. 
   
 Vre vsikud cvete vse, to mesec došel je, 
    Kaj rožicah je pun, a zoveju ga Maj, 
    Povečte meni prav, to ime vučeno, 
    Nam čisto strajnsko je, je l' zmisli Vas na kaj? 
   
 Na niš! Al kad sem čul da mesec Rožnjak bu, 
    Ja zmislil sem se mam, kak negde roža cvete, 
    I kak spodobno njoj, al puno lepše još, 
    Vu beloj hižici je jedno drago dete. 
   
 Vuz onu hižicu se puti žuriju, 
    Ne smeju nigde stat, bežiju, gdo zna kam, 
    I nebo ih gledi, tak čisto, plavo tak, 
    Al lepše plavo još, neg to, ja nekaj znam. 
   
 I znam, da blizu je obločec odprt mal, 
    Tam negdo van gledi i nekaj premišljava. 
    A oči plave su kak niš na svetu ni, 
    I tak je draga mi ta mala, zlata glava. 
   
 I ja bi strašno rad, kaj znam, da nî mi smeti, 
    Tu glavicu bar čas na moje srce deti 
    I tiho dragati te lasi svilne, zlate... 
    A gdo je dete to - em, Vi to dobro znate! 
   
 NOĆNI LOTOS 
   
 Daleko prek plavih planinah 
    I dale od oblakov belih 
    Veliju, da cvet je, kaj samo 
    Po noći odpira svoj kelih. 
   
 Po noći, kad meseca svetlo 
    Kak srebro se z neba preleva 
    Na reku i dole, a v lugu 
    Slaviček popeva, popeva. 
   
 I tiho trepećeju krilci, 
    Budiju metulji se šari, 
    Tam cvete vam noćni taj lotos, 
    Na reki, na Godavari. 
   
 Prek vodiju steze od srebra, 
    Tam hodiju senje po noći, 
    Tam vse je tak čudno i lepo, 
    Da niti povedat ni moći. 
   
 Veliju: i čoveku v duši 
    Taj cvet je, al skrit je gliboko 
    I samo ga v ljubavi vidi 
    Deteta nedužnoga oko. 
   
 "Pak morti i zbilja!" ste rekli 
    I rukom ste pokrili oči, 
    A ja sem se zmislil na senje, 
    Na lotos i mesečne noći... 
   
 PAUNI 
   
 Po parku plaviju se pauni, 
    Trepeće im kruna na glavi, 
    Na granah glediju ih tičice 
    I rožice drobne vu travi. 
   
 A gore nad cmroki nad črnimi 
    Oblačeki beli su stali, 
    Iz njih su se dole zagledeli 
    Debeljkasti ajngeli mali. 
   
 I pauni plavi se gizdaju 
    I repe si širiju zreda... 
    Tak mirno je vse, samo negde je 
    Zadišala sladko rezeda. 
   
 Po parku je nekaj zašeptalo, 
    Vsi ajngeli z oblakov zgora 
    Nad tihu su stezu nagnuli: 
    - Markiza to ideju z dvora. 
   
 Ah, ja bi Njih nekaj rad pitati 
    Presvetla, prelepa markiza: 
    Visoki chignon Vaš napudrani, 
    Kaj smeti bi videti zbliza?! 
   
 Štel znati bi, je li zaistinu 
    Pod onim turničkom na glavi 
    I Oni si krunicu imaju, 
    Kak v parku ti pauni plavi?! 
   
 JESEN 
   
 Sence se zbiraju, 
    Oči zapiraju, 
    Nekaj žalostno se sluti, 
    Kaj nam to skrivaju, 
    S črnim prekrivaju, 
    Kaj nam tajiju ti kuti? 
   
 Je li kaj minulo, 
    Stiha poginulo, 
    Morti nam drago i sveto? 
    Il za planinami 
    I za daljinami 
    Cvetno povehnulo leto? 
   
 Vse su preplavile 
    Sence i zavile 
    V kmicu. I v našem je oku. 
    Nebo se zmutilo, 
    Listje požutilo, 
    Jesen gledi pri obloku. 
   
 POD VEČER 
   
 Srebro se blisiče, 
    Ribica se hiće, 
    Reka si šumi, 
    Nekaj pripoveda, 
    Kaj se razmet ne da, 
    K čemu rečih nî. 
   
 Tenke su se megle 
    Na vrbike legle, 
    Na poljane vse, 
    I kak senja bela 
    Skrile dol i sela, 
    Drema im se vre. 
   
 Šume se gubiju, 
    Bregi se plaviju, 
    Dale su nam zmir, 
    Nebo je kak zlato, 
    Tiho, čudnovato, 
    Kak molitve mir. 
   
 Tiha nam i duša, 
    Samo vse posluša, 
    Kak da šepće gdo. 
    Morti za te vnoge 
    V boju ljude bôge 
    Negdo moli to. 
 CIKLAME, KRVAVE CIKLAME... 
   
 Tam sunce je strusilo zlato 
    Čez listje na preprut i na me, 
    Iz luga su lukale guste 
    Dišeće črlene ciklame. 
   
 Ciklame, krvave ciklame, 
    Da broja ni moći im znati, 
    Tak puno, da čoveku čisto 
    I smililo nakel se stati. 
   
 Veliju, da negda je zdavna 
    Tam grobje zapušćeno bilo 
    I vsega je preprut prerasla 
    I cvetje ciklamah je skrilo. 
   
 Vuz reku železna je cesta, 
    Železna tam ružiju kola 
    I voziju naše soldate 
    Bez broja prek brega i dola. 
   
 I tam, gde su najgorši boji, 
    Gde nigdo se smrti ne straši, 
    I najviše gde ih pogiba, 
    Sigurno tam budeju naši. 
   
 Po celomu svetu su boji 
    Na hiljade zmirom ih pada 
    I samo se širiju grobja 
    Prek zemlje i sela i grada. 
   
           * 
   
 I došla je noć ili žalost 
    Na nebo, na zemlju i na me 
    I videl sem vsigde po svetu 
    Ciklame, krvave ciklame. 
 PRED ZIMU 
   
 Po vrtu Vašemu već stezah videt nî, 
    Prekrilo ih je vse kak samo čisto zlato. 
    Al nî to sunce, nî, zabadav želet ga, 
    Na dugo zašlo je za nebo olovnato. 
   
 To suho listje je, kaj veter severni 
    Po svržih strgal vsih, zasipal tihe steze, 
    Donesel grubi mraz i strusil rožice 
    I slekel opravu, tu tenku z bele breze. 
   
 A meni vidlo se, da sunce to sveti, 
    Da vrnulo se pak, da cvetje bu dišeće, 
    Osipalo ves vrt i plavi da metulj 
    Pred očmi mojimi leti vre i trepeće. 
   
 I mislim, da gledim, kak dvoje šeće se, 
    O, dobro poznam ja Vaš korak tih i droben, 
    I čujem, kaj veli Vaš bledi kavalir, 
    Al čudno mi je to, da meni je spodoben. 
   
 Nî vsega toga, nî. Još zadnji opal list 
    Na pusti taj rondô sred divje guste trave. 
    Vre dugo leta nî, al ja sem senjal ga, 
    Kad včera videl sem te drage oči plave. 
   
 KAPRICA 
   
 Zvončeki složno si cinkaju, 
    Fletno nam sane letiju, 
    Lugi vu snegu se stiskaju, 
    Zvezde se dalke blišćiju. 
   
 V nebu sigurno su ajngeli, 
    Skrili od zime se hude. 
    Ruke na zvezdah topiju si, 
    Nemreju pazit na ljude. 
   
 Vsikud su puti vre zbrisani, 
    V belih perikah aleje, 
    Zvončeki veselo cinkaju, 
    Kak da se negdo to smeje. 
   
 Samo nad cmroki, nad črnimi 
    Kmica kak stena se diže. 
    - Naj se ne dostoju bojati, 
    Naj se primekneju bliže! 
   
 - Vani smo. - Zakaj se srdiju, 
    Gdo nas je videl? Smo sami. 
    Morti taj mesec nad brezami? 
    Ves je črlen, - naj se srami! 
   
 Kaj je to? Kak me zasipalo, 
    Kmica i sneg mi prek oka, 
    Kaj su to Oni, markizica, 
    Ili su svrži od cmroka?! 
   
 Stari nas grabri s perikami 
    Nekak glediju ze strane, 
    Zvončeki glasno se smejeju, 
    Fletno letiju nam sane. 
   
 FIGURICE 
   
 Dama s kavalirom, 
    Par iz porculana, 
    Svetlo se glediju 
    V zadnjem ognju dana. 
   
 On se nekak srami, 
    Ona je koketa, 
    Čas su predi išli 
    V taktu menueta. 
   
 Valjda su si šteli 
    Čisto malko stati 
    I povedat nekaj, 
    Kaj ni smeti znati. 
   
 On je jošće hotel 
    Zebrati se malo, 
    Ona se pogledet 
    Na kamin v zrcalo. 
   
 Klavesen je zaspal, 
    Dišala rezeda. - 
    Ali kaj najenput 
    Lica su tak bleda? 
   
 Zgasile se oči, 
    Ni već smeha bilo. - 
    To je samo sunce 
    Za bosket se skrilo. 
   
 Vse je v kmicu zašlo: 
    Park i ogenj dana. 
    Park je bez živlenja 
    Par iz porculana. 
   
 PROŠECIJA 
   
 Starinske si hiže z visokimi krovi 
    Z obločecov k cesti glediju, 
    Vre sunce zahaja i ideju mraki, 
    Pa kaj to starice ne spiju? 
   
 Na malom brežanjku nad njimi je cirkva, 
    Tam vsi su zazvoneli zvoni, 
    Al kak čudnovato i kak je žalostno, 
    Kaj sad pripovedaju oni. 
   
 Prošecija duga čez vulice ide, 
    Vuz male, starinske te hiže, 
    Čez grobje se gdegde zasvetile sveće: 
    Prošecija k cirkvi se diže. 
   
 I same su ženske i deca su drobna, 
    Gubiju im tenki se glasi, 
    Da komaj je čut litanije govorit, 
    I sveća za svećom se gasi. 
   
 Vre kmica je bila, kad došli su starci, 
    Kaj bili su čisto odzadi, 
    Zabadav si gledel, zabadav si čekal, 
    Gde naši dečaki su mladi. 
   
 A naši dečaki su dalko vu boju, 
    I Bog zna, gdo doma se vrne, 
    Tak vnogi počiva i spi si tak trdo 
    Na zglavju od zemljice črne. 
   
 Za onimi v boju molitva se šepće, 
    Za timi, kaj dalko tam spiju, 
    Za njimi starinske su hiže žalostne 
    Za njimi vsi zvoni zvoniju... 
   
 MRAK 
   
 Bele su breze tak blede, 
    Trusi po strni se mak, 
    Plave planine zastira 
    S črnimi kreljutmi mrak. 
   
 Steza se skriva pod preprut, 
    Grmje se stisnulo v kraj, 
    Kakti da čekaju nekaj 
    Doli, daljine i gaj. 
   
 Breze poslušaju blede, 
    Veter zatajil je dah, 
    Tajno kak rosa prek trave 
    Prešel je trepet i strah. 
   
 Tič je bez glasa preletel 
    K noći za breze tam prek. - 
    - Bog moj, kad zaspat bum moral, 
    Bum li ja spal za navek?.. 
   
 ZDENEC 
   
 Lipa je pri putu mam, 
    V hladu glibok zdenec, 
    Puno puc se zbira tam, 
    Kak od rožic venec. 
   
 Vode šum je zmirom čut, 
    Zajimač se vleče, 
    Bistra voda punoput 
    I zabadav teče. 
   
 Spomenik je tu navek, 
    Ne će da prestane, 
    Smeh se čuje v selo prek, 
    V polja i poljane. 
   
 Samo kad je tiho čas, 
    Lipine čez veje 
    Drobni i tak sladki glas 
    K zdencu se zaleje. 
   
 I najenput vse muči, 
    Samo tič popeva, 
    I popevka tak zvoni, 
    Dale se razleva. 
   
 Od popevke čudne te 
    Prejde smeh i šale, 
    Puce su žalostne vse, 
    Zakaj? - Ne bi znale. 
   
 Ne će se spominjat njim, 
    Mir bi vsaka štela, 
    Sad se doma pašći vsim, 
    Kam ih steza pela. 
   
 Steza ide koja kam, 
    Z desna k selu, z leva, 
    Ostal je slaviček sam, 
    Sladko si popeva... 
   
 RIBIČI 
   
 Stara se nagiblje vrba, 
    Kakti da bi spala, 
    Topli letni dan je videt 
    Z vode kak z zrcala. 
   
 Oblak plava jen za drugim 
    Beli i debeli, 
    A na bregu mirni ljudi 
    V travu su se seli. 
   
 Dremlje voda, samo onde 
    Gde je kraj rukava, 
    Svetli val prek vala skače, 
    Teče šumna Sava. 
   
 Prešel poldan, greje sunce, 
    Voda vse trepeće, 
    Negdo je na bregu rekel: 
    "Sada kak da vleče." 
   
 Vsaki čas na vedrom nebu 
    Krič se zdigne vesel, 
    Ribič-tič kak bela strela, 
    Ribu je odnesel. 
   
 - Sunce tone čisto nizko, 
    V vodi je vre kmica, 
    Vse je dugša senca vrbe, 
    Vse su dugša lica. 
   
 Nebo je vu jednom ognju, 
    Tiči su po prudih, 
    A pred nebom silhuete 
    Črnih tihih ljudih. 
   
 MESEČINA 
   
 Spi jalšina. 
    Mesečina 
    Tenko tkanje tke 
    I med breze 
    Riše steze, 
    Po njih senja pê. 
   
 Na te črne, 
    Oštre trne 
    Sipa svetli cvet, 
    Pak te pela 
    V bela sela, 
    V čudni tihi svet. 
   
 Samo v gori 
    Tam med bori 
    Kut je mraka pun. 
    Tam na malih, 
    Kmičnih valih 
    Bel se ziblje čun. 
   
 Čun se ziblje, 
    Sam se giblje, 
    Srebren mu je trag, 
    I kad zgine 
    Med jalšine, 
    Kaj mi je tak drag?! 
   
 Tam je bilo 
    Dete milo, 
    Koga zdavna nî, 
    Kaj tak zgleda, 
    Kaj je bleda, 
    Kaj me ne gledi?! 
   
 Šaš trepeće, 
    Mene vleče 
    Želja tam do nje... 
    Spi jalšina, 
    Mesečina 
    Mrtvo srebro tke... 
   
 ZDRAVA MARIJA 
   
 Vozi za vozom se voz, 
    Cesta polahko zavija, 
    Stari zazvonel je zvon: 
    Zdrava Marija! 
   
 Svileno seno diši, 
    Prešli su črni oblaki, 
    Lepo smo spravili vse, 
    Doma smo taki. 
   
 Dugi taj dan je bil vruć, 
    Veter sad tih se zdigava, 
    Ziblje, nagiblje se voz, 
    Kak da se plava. 
   
 Žarki je zgasil se dan, 
    Cesta vu kmicu zavija, 
    Čas je počinut se, spat, 
    Zdrava Marija! 
   
 TIHI VAROŠ 
   
 Klinčeci žarki čez oblok visiju 
    Čisto nad težka okovana vrata. 
    Hlad je od cirkve, na strmom joj krovu 
    Golubov bela su sela se jata. 
   
 Vidiju dalko: pod nebom tak bistrim 
    Rudaste šume i cirkve na bregu, 
    Travniki v suncu i čisto pri nebu 
    Tam se blisiče planina vu snegu. 
   
 Puti se vsikud razstajeju beli, 
    Vruće je, iskre trepećeju v zraku, 
    Zdalka se cesta čez strni vre zrele 
    K Varošu žuri i k vulicah mraku. 
   
 Ide prek mosta, pod kojim gliboko 
    Reka polahko zastaje sred hlada, 
    Njiše se kipec, tak čudno naopak: 
    Lipe i vulica mirnoga grada. 
   
 Kaj su to golubi zleteli s cirkve? 
    V strahu su: vsi su zazvoneli zvoni. 
    Meša je prešla, razhaja se narod, 
    V svili gospe su, vu črnom gosponi. 
   
 Malo pred njimi vu opravah belih 
    Deca im ideju tak sramežljivo. 
    Jedno od njih je tak lepo i sladko, 
    Ono mi žalosti vnogoj je krivo. 
   
 Štel bi ja znati: za koga joj drhće 
    Srce pod križecom onim od zlata? 
    Komu ti klinčeci cveteju žarki, 
    Komu ta težka ju čuvaju vrata? 
   
 POZABLJENI AMOR 
   
 Grabrov prirezanih red, 
    Amor zmed listja na stupu 
    Nekak žalostno gledi 
    Praznu vu mehenu klupu. 
   
 Čisto pozabljen je on, 
    Pavuk mu prede prek čela, 
    Lasi posipal je prah, 
    V ruki pretrgnuta strela. 
   
 Senja on: Srebrena noć. 
    V spomenku ideju pari, 
    Tiha i sladka im reč, 
    Grabri si šuškaju stari. 
   
 Jeden zaljubljeni par 
    Došel je k njemu sim sedet, 
    Kmica ni videla niš, 
    Amor, - je sramil se gledet. 
   
 Zutra markiza ga ta 
    Z rožami vsega prekrila 
    K njoj bi on zletel bil štel, 
    Al su od mramora krila... 
   
 Gde su markizice sad? 
    Prešle su v noć s kavalirom, 
    Amor još čeka ih sam, 
    Čeka zabadav ih zmirom. 
   
 - Sad još debela gospa 
    S cuckom čez park se prepela: 
    Park i gospodski je grad 
    Kupil si kramar iz sela. 
   
 STARINSKA 
   
 Jezero v gaju cipresah. 
    Bistroj po vodi gizdavo 
    Labudi plavaju beli. 
    Nebo je plavo, tak plavo. 
   
 Ziblje se čun nad glibljinom, 
    Tiho je čuti gitaru, 
    Gaj od cipresah posluša, 
    Pozna popevku tu staru. 
   
 Poznaju blede te rože 
    Jezeru čisto na kraju, 
    Pozna ju mračna glibljina, 
    Plave daljine ju znaju. 
   
 Ona veli, kak je sladko 
    Imati rad, kaj ni smeti, 
    Onda sred rožah na valu 
    Zaspat: vumreti, vumreti... 
 SENJAL SEM 
   
 (Мнъ снилосъ вечерное небо) [1] 
                                         S. J. Nadson 
   
 Ja senjal sem: večerno nebo 
    I velike zvezde svetiju 
    I bledo zelene si vrbe 
    Nad plavkastim ribnjakom spiju. 
   
 I v jorgovan čisto potonul 
    Tvoj dom i ti pri obloku, 
    V belini tak lepa i bleda, 
    Zamišljena s suzom vu oku. 
   
 Sveti se iz svetloga oka 
    I ne će da suza prestane 
    I plačeju rože gizdave 
    I plače slaviček se z grane. 
   
 I z vsakom ti suzicom novom 
    Z dišećega vrta z doline 
    Zažiže se kresnica svetla, 
    Na nebu, tam zvezdica zgine. 
   
 
 [1]   Mnje snjilos' večernoje njebo  (rus.) - Prisnilo mi se večernje nebo 
 
   
 KOSCI 
   
 Dalko selo mirno spi, 
    Nigde posvet videt nî, 
    Samo črnom lugu bliže 
    Zvezda se zažiže. 
   
 Potok mal se žuri sim, 
    Vrbe dremljeju nad njim 
    I od vrbah pošli sedih. 
    Kosci v tihih redih. 
   
 Mesec shaja pun i žut, 
    Guste trave šum je čut, 
    Trusi se debela rosa 
    I srebri se kosa. 
   
 Duž poljanah vse pod lug 
    Red se koscov giblje dug, 
    Ruši se vu valu trava, 
    Svilena otava. 
   
 - Vsa je zvezdah puna noć, 
    Kosci su otišli proć, 
    Šteli bi još dojt do kraja: 
    Mesec vre zahaja... 
   
 IDE NOĆ... 
   
 Nebo je vu samom zlatu, 
    Črni jablani pred njim, 
    S travnikov se ravnih zdiže, 
    Tenki plavi dim. 
   
 Aleja v dol odhaja, 
    Zrak je miren i tak čist, 
    Kak narisana se vidi 
    Vsaka svrž i list. 
   
 V mutnu meglu grad se zavil, 
    Samo dalki šum je čut, 
    List za listom tiho pada, 
    Put je pust i žut. 
   
 Pak je nebo sada bledo, 
    Zgasilo se zlato tam, 
    Plavi je metulj doprhal, 
    Zginul v nebo mam. 
   
 Spomen mi je dragi došel, 
    Ali taki zginul proć, 
    Jesen ti je v mojoj duši, 
    Ide, ide noć... 
   
 MEGLE 
   
 Breze su vre čisto žute, 
    Jele su tak črne, 
    Divja loza ih krvava 
    Hoće da zagrne. 
   
 Vlečeju se z klanjcov megle, 
    Z njimi ide zima, 
    Žalost, koja ni za zreći, 
    Srca mi se prima. 
   
 I gubi se breg za bregom, 
    Zginule su jele 
    I zaslepile mi oči 
    Ruke mrzle, bele. 
   
 Vse odhaja nekam dalko, 
    Zašli su i puti, 
    Reč potužit bi se štela, 
    Al nit glas ni čuti. 
   
 A te misli, hitre misli 
    Težke su i trudne, 
    Kak da se bojiju noći 
    Ove sive, čudne. 
   
 - I kak da je zginul, zaspal 
    Svet i vse živlenje - 
    - Da i ja tak morem zaspat 
    Ja i moje senje! 
   
 INTÉRIEUR 
   
 V črlenom svetlu tihi kut, 
    V glibokomu fotelu 
    Zlati se draga glavica, 
    Naslonjena na ruku belu. 
   
 I knjiga v svilu vezana 
    Iz ruke joj se skliže, 
    Tak rada drugda čita ju, 
    Al sad ju nit ne diže. 
   
 I vu kaminu z mramora 
    Gasi se zadnji plamen 
    I mrak zavija sencami 
    Vu črno beli kamen. 
   
 Al ona glava rudasta 
    Vu mehkomu fotelu 
    Naslonjena je još navek 
    Na malu ruku belu. 
   
 Ne vidi, da je mrak vre skril 
    Kamin, gobelin i zide, 
    Kaj kakva teška misel to 
    Za belim čelom ide? 
   
 Ne, - Snoćka bil je zadnji bal. 
    Još sada vals se čuje, 
    I kak da nečij pogled drag 
    Vse lice joj kušuje. 
   
 Kad kesno v noć je prešel bal, 
    Nî štelo joj se spati, 
    A kaj je potlam senjala, 
    To nemre nigdo znati. 
   
 A kad je bilo lepo tak. 
    Da nit se reć ne more, 
    Baš onda sunca žarkog trak 
    Prevlekel se čez store. 
   
 Pogladil lice, zbudil nju, 
    Dok oči su još spale, 
    - I zato ona hoće sad 
    Tu senju senjat dale. 
   
 INJE 
   
 Vsigde je inje posipano, 
    Beli blisiče se bor, 
    Cesta vu snegu med lipami 
    Žuri pred stari se dvor. 
   
 Krov od starine počrneli, 
    Kak da prek noći je sed, 
    Po arabeskah glicinije 
    Biser drobi se i led. 
   
 Mutni obloki su, dremljeju, 
    Komaj glediju vu svet, 
    Pokri je čudnimi rožami 
    Mrtvi od leda ih cvet. 
   
 Vrt je zapreden vu meglicu, 
    Vsikud je inje i mir, 
    V šašu nad smrznutim jezerom 
    Bôgi drhturi satir. 
   
 Al se najenput zasvetilo, 
    Bole zaplavil se dan, 
    Mutni obloki se zbudili, 
    Svetlo glediju si van. 
   
 Inje je počelo živeti 
    Z vejah se trusiti vsih, 
    Kakti da čuje se šeptanje 
    Smeh još pritajen i tih. 
   
 Sunce je lipe zalejalo, 
    Dvor je pozlatilo star, 
    K jezeru ravnom i sklizkomu 
    Žuri za parom se par. 
   
 SVETI KRALJ 
   
 Vuz potok vu snegu kovačnica črna 
    I ogenj črleni na čase tam plane, 
    Vre krov se obesil i hiža je stara, 
    Široki ju hrast još podpira ze strane. 
   
 Odzadi zaraslo dvorišće i puno 
    Železa hrdjavog i čudne je kmice. 
    Za njim se još dale zestajeju ceste 
    I stišćeju hiže kak stare bogice. 
   
 A gore nad vsimi nad nebo to sivo 
    Kak z kamena spomen za zmirom siguren, 
    Kak senja od zdavna zdigava se cirkva 
    I s kapom okruglom široki joj turen. 
   
 Zazvonel je glas vu glibokom valu, 
    Vu mutnom šumu, po lugu i putu 
    I čul ga je vsaki i poznal ga vsaki 
    V palačah bogati i bogec vu kutu. 
   
 Na punoj Harmici zamučal je narod, 
    Polakše je počel Manduševec teći 
    I vsaki na čas je bil bolši neg drugda, 
    Jen drugomu štel nekaj lepoga reći. 
   
 I onda je narod zašumel, nagrnul 
    Čez vrata med kule do cirkve na bregu, 
    A glas se je zvona razleval vse dale 
    I zginul tam dalko na mehkomu snegu. 
 
 
 POPEVKE 
   
 MEDJIMORSKA 
   
 Kakti srebro hajda cvete, 
    K njoj se pašći drago dete, 
    Hajda jošće zrela ni 
    Da bi mogla žeti ti! 
   
 Čez hajdinu steza vodi, 
    Po njoj duša moja hodi, 
    Kaj ti dobro puta znaš, 
    Da ne zajdeš v glib i šaš? 
   
 Vre i zvezda se zažiže, 
    Dalko je do tvoje hiže, 
    Komaj joj se vidi dim, 
    Hodi, pucek, rajše sim. 
   
 Sim ne vidiju te mama, 
    Kam buš tak si išla sama, 
    Dojdi, dugo čekam ja, 
    Lepše ti je, gde su dva. 
   
 Mali, beli su oblaki, 
    Išće si pajdaša vsaki, 
    Jen se bu razišel mam - 
    Vidiš, to je, kad je sam. 
   
 Strašno je gizdava duša, 
    Ne će da me nit posluša, 
    Znam, kaj znamenuje to: 
    Drugde čeka drugi gdo! 
   
 Ali kad bu hajda zrela, 
    Kad buš pak se verit štela, 
    Bum škrljak na vuho del, 
    Ne bum te nit poznat štel! 
   
 DOMA NAZAJ 
   
 Po dolu i bregu, 
    Po sipkomu snegu 
    Moj put je odpravil se sam. 
    Kam tak se on žuri 
    Vu zimi i buri, 
    Kam sam je odputil se, kam?! 
   
 Glediju ga cmroki 
    I klanjci gliboki, 
    Kak da ga odvraćaju proć, 
    A bele bi čele 
    Zastavit ga štele, 
    Zamotat mu oči vu noć. 
   
 I put me moj vodi, 
    Kud nigdo ne hodi, 
    Al idem bez brige za njim. 
    Znam, ne bu on zašel, 
    Sigurno bu našel, 
    Kam z boja ja dojti želim. 
   
 Kaj vodi on mene 
    Do verne mi žene, 
    Do dece, pak pašći se tam?! 
    Tam nî se zastavil, 
    Neg dale odpravil, 
    Kam put moj zaputil se, kam? 
   
 Do drage starice, 
    Kaj v suzah joj lice, 
    Kaj samo za mene živi. 
    Ja tam ze zastavim, 
    Njoj prvoj se javim, 
    Bogica se za me boji. 
   
 NOĆ 
   
 Noć, ti moja temna noćka, 
    Kaj mi to mučiš, 
    Za kaj si navek v črnini, 
    Kaj se žalostiš? 
   
 Zato morti, kaj si vidla 
    Čez tih puno let, 
    Kak trpi i kak pogiba 
    Ovaj bôgi svet?! 
   
 Kak mu nigde smilovanja 
    Niti mira ni, 
    I kak ipak živet mora, 
    Zakaj? Znaš li ti? 
   
 Ali ti si tiha zmirom. 
    Ne ćeš reći niš, 
    Noć, ti moja temna noćka, 
    Ti mučiš, mučiš. 
   
 Kaj ti one strašne tajne 
    Odat nam ne smeš? 
    Ili imaš preveć srca, 
    Ne ćeš da poveš? 
   
 Al zabadav nam je pitat, 
    Zgine pusta reč, 
    Senjom nam zakriješ oči, 
    Zmirimo se speć. 
   
 Najboljše je: niš ne pitat, 
    Spat pozabit vse. 
    To bi nam, ti moja noćka 
    Štela reć, kaj ne?! 
   
 PROTULETNA 
   
 Njiše se, trusi se macica, 
    Z jalše rasiplje se svila, 
    Zakaj bojiš me se pucica, 
    Belo si lice si skrila? 
   
 Vode šumiju i zviraju, 
    Jaglaci z trave glediju, 
    Cveti se suncu odpiraju, 
    Tvoje još rožice spiju. 
   
 Tiči nas vsigde pozdravljaju, 
    Vse im popevku posluša, 
    Oni protuletje javljaju, 
    Čuj ih i ti, moja duša! 
   
 Macice mehke se njišeju, 
    Z menom bi dragati štele, 
    Rože kaj z vustah ti dišeju, 
    Lica ti lilije bele! 
   
 KUPINE 
   
 Sunce greje, žarko sunce, 
    Zrele su kupine, 
    A za tobom srce moje 
    Hoće da pogine. 
   
 Steza ide, hitra steza 
    V luge i mekote, 
    Nemre ju zastavit nigdo. 
    Kaj se žuri po te? 
   
 Kaj će meni put i steza, 
    Gde su tvoje oči, 
    Tam bi ja pogodil slepi 
    I po črnoj noći. 
   
 Ali drugi bu ti dragal 
    Oči kak kupine, 
    Zato mi za tobom srce 
    Hoće da pogine. 
   
 POPEVKA 
   
 Popeva si tiček, 
    Kak srebro mu glas, 
    Zvoni mu popevka, 
    Zvoni mu do nas. 
   
 Tak zlatno je sunce, 
    Tak vesel je svet, 
    Dišiju si rože, 
    Odpira se cvet. 
   
 A ti si tak draga, 
    Kak nikaj mi nî, 
    Kak sladka popevka 
    Tvoj smeh mi zvoni. 
   
 I vse mi vu suncu 
    I cvetju je sad, 
    Tak rad te ja imam, 
    Tak strašno rad! 
   
 ŠKRLEC 
   
 Kad smo včera orali, 
    Kaj smo stati morali? 
    Nekaj nam je reklo: "Pazi, 
    Tiča ne pogazi!" 
   
 Kad smo se ogledeli, 
    Tičeka pogledeli, 
    On je zapopeval taki 
    Nebu pod oblaki. 
   
 Kaj ćeš kreljut grejati 
    Ili nam se smejati? 
    Kam ćeš tiček tak visoko, 
    Nit ne vidi oko. 
   
 Nam je težko plužiti, 
    Nikam se ne tužiti, 
    Lahko ti se smejat v zraku 
    Mužu siromaku. 
   
 Ili dok mi oremo, 
    K nebu dojt ne moremo, 
    Ti nam zgora sunca prosiš, 
    I veselja nosiš? 
   
 Ni tam lepše sedeti, 
    Z neba dole gledeti, 
    Zakaj ti se ostat ne će, 
    Kaj te k zemlji vleče? 
   
 Kaj se moraš vraćati, 
    K grudi toj obraćati? 
    Čeka tebe, znam ja, tica, 
    Draga pajdašica! 
   
 Tu ste gnezdo delali, 
    Mlade v polje pelali, 
    Kak i vas su stari znali, 
    Dok ste bili mali. 
   
 Morti je i vnogi kraj 
    Lepši, neg je bôgi taj, 
    Ali dom je dragši, je li, 
    Neg i svet taj celi?! 
   
 LAN 
   
 Dalko polje, beli dan, 
    V polju se zaplavil lan. 
   
 Rosa drobna se sveti, 
    Duša draga, gde si ti? 
   
 Rosu bude sunce vzelo, 
    Bu li moje suze štelo? 
   
 Rekel si: "Kad cvel bu lan, 
    Buš vre moja v onaj dan!" 
   
 Vidiš, sad se vse plavi, 
    Zakaj jošće kesniš ti? 
   
 Z žalosti bledi mi lice, 
    Naj pozabit, naj bogice! 
   
 Kaj po boju gde ležiš, 
    Za navek pod poljem spiš? 
   
 Poveč mi: kad lan bu cvel, 
    Buš od mene senjat štel? 
   
 - Tak ja dragam cvetje lana, 
    Tak boli me v srcu rana. 
   
 KIŠA 
   
 Kiša pada, kišica, 
    Travnike primače, 
    Duša moja, dušica 
    Tak se stiha plače. 
   
 Kaj si rubčeg zgubila? 
    Dam ti ja još jeden, 
    Kaj si dečka ljubila, 
    Koji nî te vreden? 
   
 Škoda je pohabiti 
    Suzom lice belo, 
    Škoda ne pozabiti, 
    Kaj ni biti smelo. 
   
 Kiša stala, kišica, 
    Rože sunce greje, 
    Duša mi se, dušica 
    Vre čez suze smeje. 
   
 TIHO PRIHAJA MRAK... 
   
 Tiho prihaja mrak, 
    Plah je njegov korak, 
    Ni ga čuti. 
 O. Župančić 
   
 Tiho prihaja mrak, 
    Rože dišiju mi tak, 
    Gineju z ljubavi same. 
    Dojdi mi, dojdi mi sad, 
    Tak bi ti gladiti rad 
    Guste, dišeće prame. 
   
 Vsigde po poljih je mir, 
    Dojdi, ja čekam te zmir, 
    Dane, kaj puni su tuge. 
    Dojdi, da ja ti povem, 
    Kaj samo senjati smem 
    V noći bez kraja duge. 
   
 Dojdi, ves svet bu sad spal, 
    Nigdo za nas ne bu znal, 
    Nigdo nam tajnu ne sluti. 
    Tiho prihaja mrak, 
    Plah je njegov korak, 
    Ni ga čuti. 
   
 ZVIRANJEK 
   
 Zvira zviranjek moj zmir, 
    Veselo čut ga je z hlada, 
    Mene on zmisli navek, 
    Kak se ti smeješ tak rada. 
   
 Tiči se zbiraju tam, 
    Sedaju blizu na grane, 
    Sladke popevke je čut, 
    Luge budiju pospane. 
   
 Puno veselja je vse, 
    Kud se popevka razleva - 
    Kada ja čujem tvoj smeh, 
    Vse mi vu duši popeva. 
   
 ROŽE I JAGODE 
   
 Ja vsakoga imam sadja, 
    Ja imam ti sam jagodišće, 
    I rad ti od vsega ja dam, 
    Kaj god tvoja želja si išće. 
   
 Vu cvetju je hiža mi vsa, 
    Na dalko te, rože je znati: 
    Črlene i bele kak sneg, 
    I vse bi ti hotel ih dati. 
   
 Ti imaš obrazec svoj bel, 
    Koj vredi i sela i zlata, 
    I vusta kak jagodah red 
    I s tem si bogata, bogata. 
   
 I dam ti ja hižu i vse, 
    Da smem ti podragati lice 
    I kušat ti jedenput bar 
    Na vustah te jagodice. 
   
 VETER ZGOREC 
   
 Veter puše, veter zgorec, 
    V strahu šepće trava, 
    Z jabuke se drobno cvetje 
    Trusi, rasipava. 
   
 Si li, sever, došel zgora, 
    Gde su strašni boji, 
    Tam su vnogi naši dragi, 
    Tam su brati moji. 
   
 Al još negdo, al još negdo, 
    Kaj ni smeti znati, 
    Jeden, koj je meni drakši, 
    Neg i sami brati. 
   
 Znaš, božićnicu za njega 
    Najlepšu bi skrila, - 
    Kaj mi trusiš jabučicu? 
    Ne bu mi rodila! 
   
 Il ti znaš: nigdar već dragi 
    K meni dojt ne more, 
    Zato cvetje trusiš belo, 
    Ti, moj veter zgore? 
   
 VU TVOJEMU SELU 
   
 Vu tvojemu selu su skosmani krovi, 
    Al smeha je puno pod njimi, 
    Čudaj je tam pucah, od cvetja su lepše 
    Al najlepša ti si med vsimi. 
   
 Tam pri vas vse ceste tak pune su praha, 
    Al zato i mehko se hodi, 
    Obhajaju puti i bludiju steze, 
    A vsaka do tebe me vodi. 
   
 Vu tvojemu selu tak svetli je mesec, 
    I puno bi znal pripovedat, 
    Sigurno na spomenkih tebe bi videl, 
    Da samo se hoće ogledat. 
   
 Kaj danas to sunce, kad hoće se zgasit, 
    Gledi si po redu vu hiže, 
    Pozlati obloke, nalukne se vsaku, 
    Al tvoja od vsih mu je bliže. 
   
 Vu tvojemu selu kaj iskat je štelo, 
    Još v času, kad mora vre zajti? 
    Je l morebit pucu, kaj verno zna ljubit? 
    Nju nemre i nemre tam najti. 
   
 MAK 
   
 Po žitu zažarel se mak, 
    Po zlatu razgorel se tak 
    Kak rože od plamena same 
   
 Od njih bum ja venec ti splel 
    I stiha na glavu ti del, 
    Na svilene, rudaste prame. 
   
 Vu senjah sem videl te tak, 
    Al zakaj je trusil se mak. 
    I bila si žarka od srama? 
   
 Povedati to se ne sme, 
    Ti pitala ne buš, kaj ne? 
    Kaj bilo je, znaš ti i sama! 
   
 V SENOKOŠAH 
   
 Metulji letiju, kak živi su cvet, 
    Koj v strahu je kosi i zdigel se v svet. 
   
 Pripeklo je sunce i seno diši, 
    S tem teškim peharom kam žuriš se ti? 
   
 Kaj v potok k rakitam, gde gusti je hlad? 
    Tak tenka i slaba, pomorem ti rad. 
   
 Na stezi je vruće, tam put ti bu dug, 
    Ti pojdi do mene čez mehen i lug. 
   
 Sim nigdo ne vidi, tu nikoga nî, 
    Neg bezeg kaj cvete, diši i muči, 
   
 Počini si malko, da reč ti povem: 
    Na večer v trnacu kaj čekat te smem? 
   
 Metulji letiju, viš dva su po dva, 
    Ja nikoga nemam, tak sam sem ti ja! 
   
 SLUTNJA 
   
 Črešnja mi je v toplih noćih 
    Vsa zezrela, 
    Tvojih sem se dragih oćih 
    Tak zaželela. 
   
 Kak je noć ta meni duga, 
    Ja bi zaspala, 
    Al mi k zglavju tvojem tuga 
    Stala, zastala. 
   
 Vre je snoćka kraj podseka 
    Bila, zginula, 
    Nis ti spala, dok me čeka, 
    Nis počinula. 
   
 Kaj bi ona štela reći, 
    Meni javiti, 
    Kaj mi suza mora teći, 
    Nî ju staviti?! 
   
 Črešnja mi je v toplih noćih 
    Vsa zezrelela, 
    Tvojih sem se dragih očih 
    Ja preželela. 
   
 SUSEDOVO DETE 
   
 Zakaj, sused, tak zapiraš 
    Te visoke lese, 
    Kaj si v strahu, da ti zlato 
    Negdo ne odnese? 
   
 Zakaj su pri tebi cucki, 
    Kak pri nikom, hudi? 
    Znam, ti imaš dete lepo, 
    Da se vsaki čudi. 
   
 Nikomu ne daš pogledet 
    Malo, belo lice, 
    Zato si zasadil vsigde 
    Guste te živice. 
   
 Ali onde, dragi sused, 
    Gde je hižna streha, 
    Kaj ne čuješ one glase, 
    Kak od tihog smeha? 
   
 Z golubicom guče golub; 
    Imaju se radi, 
    Kaj veliju, to ti znaju 
    Ljudi, dok su mladi. 
   
 A i tvoje lepo dete 
    Rada si ih čuje. 
    Tak je ona onda čudna, 
    Kak da kaj žaluje. 
   
 A na večer, kad se leje 
    Svetlo mesečine, 
    S postelje skrivečki ona 
    Stane se i zgine. 
   
 - Rano v zorju, kad se vrne, 
    Bledo joj je lice. - 
    Sused, ti zabadav imaš 
    Lese i živice! 
   
 V LETU 
   
 Čez poljane veter ide, 
    Vrbe se srebriju, 
    Kaj to dalki zvon žaluje, 
    Čiju tugu, čiju? 
   
 Janjčeki na nebu beli, 
    V selu narod mladi, 
    Zbiraju se i glediju 
    Kaj bi videt radi? 
   
 Kaj je lepo, vse je ovde, 
    Kak da selo cvete, 
    Samo jedna ni med njimi, 
    Drago, zlatno dete. 
   
 Nju su v samih rožah znesli, 
    Zakaj vsi mučiju, 
    Zato je l' da spati more, 
    Da ju ne zbudiju? 
   
 Vse sad cvete, zakaj mora 
    Moja roža spati, 
    Ja bi, da ju morem zbudit, 
    Štel živlenje dati. 
   
 JAČMEN 
   
 Zreli nam jačmen naš, zreli 
    Sunčece grej i za nas, 
    Da bi ga zlatnoga želi, 
    Da bi mu spunil se klas. 
   
 On, koj je sejal te širom, 
    V stranjski odišel je kraj, 
    Čekam i čekam ga zmirom, 
    Nî ga tak dugo nazaj. 
   
 Išel je v strni krvave, 
    Tam, gde je vsakoga zla, 
    Tam, gde su grobja spod trave, 
    Bog zna, je l' dojde mi gda? 
   
 On nas je hranil i branil, 
    Sada nam nikoga ni, 
    Buš li nam dečicu hranil 
    Sada naš jačmen bar ti?! 
   
 Zreli nam jačmen naš, zreli, 
    Sunčece grej i za nas, 
    Da bi ga zlatnoga želi, 
    Da bi mu spunil se klas. 
   
 DAJ RUKU! 
   
 Tak slaba ti je ruka, 
    Kak branila te bu? 
    A skupa mi smo jaki, 
    Daj meni ruku tu! 
   
 Ti imaš sladku tajnu, 
    Al sramiš ju se reć, 
    Znaš, ja i z oka čitam, 
    Pogleč me ti, pogleč! 
   
 Tak mala su ti vusta, 
    Al jarki ogenj tam, 
    Daj da ti ja ga zgasim 
    Il da zgorim i sam. 
   
 Daj ruku, bum te pelal 
    Vu senjah tvojih kraj, 
    Gde ljubav je kak sunce, 
    Daj meni ruku, daj! 
   
 ŽELJA 
   
 Po parku, po mraku jasmin se beli, 
    Za tobom mi duša želi, tak želi. 
   
 I trusi se cvetje i siplje na put, 
    Da mehko bu hodit, da ne bu nas čut. 
   
 I kak da vre ćutim tvoj rudasti las, 
    I kak da zazvonel tvoj srebreni glas. 
   
 Po mraku, po parku jasmin tak diši, 
    Za tobom, za tobom mi duša želi. 
   
 Za licem ti belim kak lilije cvet, 
    Za okom mi dragšim, neg celi taj svet. 
   
 Kaj ne, kad bi mogla, sim došla bi mam? 
    Ti znaš, kak za tobom pogibam tak sam! 
   
 - Vu lug je odletel još grlicah par, 
    A ti mi ne dojdeš, već, nigdar! 
   
 ŠPANJOLSKA ROMANCA 
 Ruski napisal A. S. Puškin 
   
   
 Vu noćni mir 
    Struji zefir, 
    Šumi, 
    Beži 
    Gvadalkvivir. 
   
 Mesec zlatni shaja sada, 
    Tiho! Čuj ... Gitare glas! 
    Na balkon Španjolka mlada 
    Nagnula se ovaj čas. 
   
 Vu noćni mir 
    Struji zefir, 
    Šumi, 
    Beži 
    Gvadalkvivir. 
   
 Proć mantilu, ajngel, deni, 
    Javi se kak jarki dan, 
    Nogu divnu kaži meni 
    Z ograde železne van! 
   
 Vu noćni mir 
    Struji zefir, 
    Šumi, 
    Beži 
    Gvadalkvivir. 
   
 GROZDJE ZRELI 
   
 Ščurice je čut 
    I list se vre žut 
    Zavija na vejah i pada, 
    A sunce gori, 
    Da grozdje zreli, 
    Da jagoda puknut bi rada. 
   
 I skoro ves kraj 
    Zadišal bu taj, 
    Popevkah razlejal se val. 
    Zazvonel bu smeh 
    I čisto bu greh, 
    Gdo ne bu navžiti se znal. 
   
 Dok svet bu taj cel 
    Veselit se smel, 
    Žalostno bu samomu meni 
    A meni bu žal, 
    Da drugi je bral 
    Moj grozdek, moj sladki, črleni. 
   
 RUBAČA 
   
 Našvavaš si, sneša našvavaš 
    Na platno te pisane niti, 
    Al nekak ti vedja se posel 
    I igli ti ne će se iti. 
   
 Razmata se pismo i puca 
    I platno ti puza vu krilo, 
    Po podu se prašnomu vleče, 
    Kaj nî ti ga lepoga milo? 
   
 Kaj glavu si v ruku naslanjaš, 
    Navek se obraćaš k obloku, 
    Glediš, je li oblak to došel, 
    Da tak ti je kmica vu oku? 
   
 Nî! Sunčece svetlo je vani, 
    Zlati se i žitek nam greje 
    I tičeke vsigde je čuti, 
    Iz vsake popevaju veje. 
   
 Jedina si ti sad žalostna, 
    Kaj oko ti stiha se plače? 
    Kak rubača k dragomu bu došla, 
    Kad suza vse delo razmače?! 
   
 Našvavaj si, sneša, našvavaj 
    Na rubaču pisane niti, 
    Al pašći se, dragi je v boju, 
    Prekesno bi moglo još biti! 
   
 AKACIJE 
   
 Belo akacija cvate, 
    Sunca prepleće se trak, 
    Lasi ti imaš tak zlate, 
    Obraz ti beli je tak. 
   
 Pune aleje su cveta, 
    Pun im je šeptanja hlad, 
    Duga su, duga ta leta, 
    Kaj te ja imam vre rad. 
   
 Štel bi, da mene aleje 
    Pelaju tam, gde si ti, 
    Da mi se srce nasmeje 
    Jenput, tak dugo vre nî. 
   
 I da te nekaj popita, 
    Če te još pitati sme: 
    Si li navek još srdita, 
    Il si me zabila vre? 
   
 - Veter je glas moj odnesel 
    Vsikud je kmica i hlad, 
    Smeh je razlejal se vesel, 
    Z drugim se smeješ ti sad... 
   
 KMIČI SE... 
   
 Kmiči se, kmiči, 
    Tihi su tiči, 
    Drema vre gaj i muči. 
    Noći su krila 
    Zemlju prekrila, 
    Vse si počiva i spi. 
   
 Zvončeki plavi 
    Spiju vu travi, 
    Rosa se drobna sveti. 
    Steze su male 
    V mehenu stale, 
    Vodit već nikoga nî. 
   
 Noć ti vre pada. 
    Kaj bi sad rada. 
    Želja za ljubavlju, ti?! 
    Prešli su rani 
    Mladosti dani, 
    Spi moja želja, spi! 
   
 V SNEGU 
   
 Puna mi je snega grana, 
    Čisto se prelama, 
    Puna mi je tuge duša, 
    Tak ti ginem sama. 
   
 Gusti sneg je put zasipal, 
    Rana kmica pada, 
    Znam, do tebe dojti more 
    Samo moja nada. 
   
 Tihi šum je z brezah čuti, 
    Glas je drobnog inja, 
    A ja mislim: je l se dragi 
    Za me kaj spominja? 
   
 Led se zbira, je l ti zima 
    V šancu v duge noći? 
    Da mi je na mojem srcu 
    Zgrejati te moći! 
   
 A kad zdavna v boj ste išli 
    V žarkom, zlatnom letu, 
    Vse je bilo vu veselju, 
    Vu dišećem cvetu. 
   
 Vnogi su nazaj vre došli, 
    Z tabora junaki, 
    Al za tebe kad ih pitam, 
    - Mučal mi je vsaki. 
   
 Puna mi je snega grana, 
    Čisto se prelama, 
    Puna mi je tuge duša, 
    Tak ja ginem sama. 
   
 KAJ NE?! 
   
 Potok si skače čez lug, 
    Makar je put mu još dug, 
    Zna on, da sunca bu vani. 
   
 Kos si na leski sedi, 
    V zlato po polju gledi, 
    Vesel popeva na grani. 
   
 Suncu se vse veseli, 
    Zakaj se ne bi i mi?! 
   
 Če je i oblaka hlad 
    Zavil vu kmicu nas sad, 
    Sunce bu svetilo taki. 
   
 Če je i žalost do nas 
    Došla, - i prejde za čas, 
    Skoro bu smejal se vsaki. 
   
 Dosta je sunca za vse, 
    Bu još veselja, kaj ne?! 
 
 
 ZA ZBOGOM 
   
 Oslepele budu mi jenput te oči, 
    Kaj tak su mi gledele rade 
    I leta ti v cvetju i jesenih žalost 
    I sneg i protuleti mlade. 
   
 Na zadnju molitvu mi sklopili budu 
    Te ruke, kaj dragat su štele 
    I zlatni tvoj klas i črlene ciklame 
    I sence i lilije bele. 
   
 Već ne budu vusta mi šeptati mogla 
    Te reči ti sladke, bogate, 
    Već ne bu mi tuklo nesrećno to srce, 
    Kaj, dom moj, je živelo za te. 
   
 Znam, skoro me ne bu i ja bum pozabljen, 
    I samo popevke te male 
    Još dale se budu spominjale z vami, 
    Tak same si zvonele dale. 
   
 I štel bi, da v vsakoj živi moje srce. 
    I štel bi, da vsaka ti vraća 
    Vsu ljubav, vse lepo, kaj ti si mi dala, 
    Ti draga, ti reč mi domaća! 
 
 
 Rječnik 
 ajngel  - anđeo 
 bezeg  - bazga, zova 
 bogec  - siromah 
 bosket  (franc.) - lug, šumarak 
 brežanjak  - brežuljak 
 brvčica  - mostić 
 cinkati  - zvoniti 
 cipres  - čempres 
 cirkva  - crkva 
 clair-obscur  (franc.) - svijetlo-tamno 
 cmrok  - borov, odn. smrekov gaj 
 cvel  - cvilio; cvao 
 cvesti  (prez.  cvetem ) - cvasti, cvjetati 
 če  - ako 
 čez  - kroz 
 črešnja  - trešnja 
 črlen  - crven 
 črn  - crn 
 dale  - dalje 
 detela  - djetelina 
 deti  (prez.  denem ) - staviti, metnuti 
 dišati  (prez.  dišim ) - mirisati 
 dišeć  - mirisan 
 drenek  - drijenak 
 droben  - malen, sitan 
 fletno  (njem.) - brzo, hitro, okretno 
 fotel  - naslonjač 
 gdo  - tko 
 glibljina  - dubina 
 glibok  - dubok 
 glicinija  (grč.) - biljka s ljubičastim visećim vrlo mirisnim cvjetovima 
 gobelin  - goblen 
 Godavari  - rijeka u jugoistočnoj Indiji, utiče u Bengalski zaljev 
 gorice  - vinograd 
 gumbelica  - đurđica 
 Gvadalkvivir  - rijeka u Španjolskoj 
 hajda  - heljda, biljka koja nije žitarica, ali se od nje može praviti brašno za ljudsku prehranu 
 hajdina  - v.  hajda 
    Harmica  - stari naziv za Trg Bana Jelačića u Zagrebu 
 hiža  - kuća 
 hižni  - kućni 
 hudi  - ljut, oštar, strog 
 jačmen  - ječam 
 jalša  - jelša, joha 
 jen  - jedan 
 kelih  - kalež; čašica 
 kesniti  - kasniti 
 kesno  - kasno 
 kipec  (gen.  kipca ) - slika 
 klanjec  - klanac, jaruga 
 klavesen  (franc.) - starinsko glazbalo, prvotni tip klavira 
 klinčec  - karanfil 
 kmica  - tama, mrak, tmina 
 kmičen  - taman, mračan 
 kmičiti se  - mračiti se 
 komaj  - jedva 
 kreljut  - krilo 
 kuševati  (prez.  kušujem ) - ljubiti 
 lasi  - kosa 
 lejati se  - liti se 
 lesa  - ljesa, ograda, vrata u ogradi 
 leska  - ljeska 
 lilija  - ljiljan 
 lukati  - provirivati 
 mam  - odmah 
 megla  - magla 
 mehen  - mahovina 
 mekota  - njiva, poljana, livada 
 metulj  - leptir 
 milo  - žao 
 morti  - možda 
 mučati  (prez.  mučim ) - šutjeti 
 muž  - čovjek; seljak 
 Nadson, Semjon Jakovljevič  (1862-1887) - ruski pjesnik, pesimist 
 naj  - nemoj; nek, neka 
 najenput  - najedamput 
 nakel  - na tlo, na zemlju 
 nalukavati  - izvirivati 
 našvavati  - našivati 
 navek  - uvijek, stalno 
 negdo  - netko 
 nekaj  - nešto 
 nemrem  - ne mogu 
 ni  - nije, nema 
 nigdo  - nitko 
 nikaj  - ništa 
 niš  - ništa 
 oblok  - prozor 
 odhajati  - odlaziti 
 ogenj  - oganj, vatra 
 oprava  - haljina 
 pašćiti se  - žuriti se 
 pavuk  - pauk 
 pê  - ići će;  po njih senja pê  - po njima će ići sanja 
 pisan  - šaren 
 pismo  - šara, vezeni nakit 
 plavati  - plivati 
 poldan  - podne 
 popevka  - pjesma 
 posvet  - svjetlo 
 poveč  - reci! pripovjedi! 
 povedati  (prez.  povem ) - pričati 
 povehnuti  - uvenuti 
 pozabiti  (prez.  pozabim ) - zaboraviti 
 predi  - prije 
 prejti  (prez.  prejdem ) - preći 
 prepelati se  - prevesti se 
 preprut  - paprat 
 prevleči  - prevući, provući 
 primeknuti se  - primaknuti se 
 prošecija  - procesija 
 protulet  - proljeće 
 protuleten  - proljetan 
 protuletje  - proljeće 
 puca  - djevojka 
 pucek  - djevojčica 
 pucica  - djevojčica 
 rajše  - radije 
 rakita  - niska šibljasta grmolika vrba 
 rezeda  (tal.) - vrsta mirisne biljke krasnice; naši izrazi: katanac, katančica, ljubimac 
 roža  - ruža; cvijet uopće 
 rubača  - košulja 
 ružiti  - štropotati 
 senca  - sjena, sjenka 
 senokoša  - livada, sjenokoša 
 senja  - sanja, san 
 shajati  - izlaziti 
 sim  - ovamo, simo 
 skosman  - nepočešljan, neuredan 
 slaviček  - slavuj 
 slekel  (inf.  sleči ) - svukao 
 sneša  - snaša, udavača 
 spod  - ispod 
 spodoben  - sličan 
 spomenek  - razgovor 
 spraviti  - spremiti, pospremiti 
 steza  - staza 
 stiha  - tiho, nečujno 
 stora  (franc.) - zastor u širini čitavog prozora 
 sunčece  - sunašce 
 svetiti (se)   - svijetliti (se) 
 šeptanje  - šaptanje 
 šeptati  - šaptati 
 škrlec  - ševa 
 šteti  - htjeti 
 taki  - odmah 
 tič  - ptica 
 tiček  - ptičica 
 topiti  - grijati 
 trdo  - tvrdo 
 trnac  - vinograd 
 turniček  - tornjić 
 vals  - valcer 
 včera  - jučer 
 veja  - grana, hvoja 
 venec  - vijenac 
 ves, vsa, vse  - sav, sva, sve 
 veter  - vjetar 
 videti se  - činiti se;  meni vidlo se  - meni se pričinilo 
 vnogi  - mnogi 
 vre  - već 
 vrnuti se  - vratiti se 
 vrtek  - vrtić, baštica 
 vsaka  - svaka 
 vsi  - svi 
 vsigde  - svugdje 
 vsikud  - svukud 
 vugibati se  - sklanjati se, ugibati se 
 vuho  - uho 
 vulica  - ulica 
 vura  - ura 
 vusta  - usta 
 vuz  - uz 
 zabadav  - uzalud 
 zabiti  (prez.  zabim ) - zaboraviti 
 zadišati  - zamirisati 
 zahajati  - zalaziti 
 zajimač  - kabao, vedro 
 zalejati se  - zaliti se 
 zapirati  - zatvarati 
 zašeptati  - zašaptati 
 zbirati  - skupljati 
 zbudil  - probudio 
 zdalka  - izdaleka 
 zdavna  - odavno 
 zdigavati  - dizati 
 ze  - s, sa 
 zebrati   se  - sabrati se, skupiti se 
 zefir  (grč.) - topli blagi vjetar; lahor, vjetrić 
 zgledati  - izgledati 
 zleteti  - poletjeti; sletjeti 
 zmed  - između 
 zmirom  - stalo, neprekidno 
 zmisliti se  - sjetiti se, sjećati se (pored običnog značenja: izmisliti) 
 zreći  - izreći, iskazati 
 zutra  - sutra 
 zviranjek  - izvor 
 zvirati  - izvirati 
 zvonček  - zvonce, zvončić 
 žitek  - usjevi žita 
 živlenje  – život 
 
 
 Bilješka o autoru 
 Dragutin Domjanić 
   
 (Krči kod Adamovca, 12. XI. 1875. - Zagreb, 7. VI. 1933.) 
   
 Dragutin Domjanić je jedan od najistaknutijih hrvatskih pjesnika kajkavskog dijalekta. 
 Nakon djetinjstva provedenog na obiteljskom vlastelinskom imanju u Krči, Domjanić odlazi na školovanje u Zagreb, gdje kao pitomac plemićkog konvikta završava gimnaziju. U Zagrebu studira pravo, te s rigorozom doktorira 1899. godine. Službovao je kao sudski pristav, istražni sudac, a od 1906. godine Domjanić je vijećnik Banskog stola u Zagrebu. Bio je član JAZU, predsjednik zagrebačkog PEN-a i predsjednik Matice hrvatske. U raspri između  mladih  i  starih , Domjanić se kao modernist priklonio  mladima . 
   
 Prvu pjesmu  Ljubav k domovini  objavio je, pod pseudonimom Milivoj Seljan, u  Bršljanu  1892. godine, dok je prvu pjesmu potpisanu vlastitim imenom objavio 1895. godine u  Viencu  ( Ridi Pagliaccio ). Godine 1909. objavljuje zbirku  Pjesme  u kojoj, pod utjecajem Verlainovske poetike, ali i vlastitog plemićkog porijekla, dominiraju motivi terasa, parkova, marioneta, markiza, paževa i dr. U svojim kajkavskim stihovima Domjanić proširuje motivski repertoar u rasponu od domoljubnih motiva do motiva vezanih za pučku kulturu. Zbog ponavljanja u formi i sadržaju, Domjanićeva poezija pisana standardnim hrvatskim jezikom ocijenjena je slabijom od njegove dijalektalne kajkavske poezije, koju je pozitivno prihvatilo najšire čitateljstvo. Pjesme kao što su  Fala  ili  Popevke sam slagal  u uglazbljenoj verziji Vlahe Paljetka ostale su iznimno popularne i do danas. 
 Autor je zbirki kajkavskih pjesama:  Kipci i popevke  (1917),  V suncu i senci  (1927) i  Po dragomu kraju  (1933). Svojim dijalektalnim pjesništvom Domjanić je afirmirao modernistički senzibilitet, ali i unaprijedio rubni položaj dijalektalne lirike. 
 U časopisima ( Vienac, Savremenik, Književni jug, Nada  i dr.) je objavljivao poeziju i književne prikaze. Prevodio je J. W. Goethea, H. Heinea, C. Baudelairea, S. Mallarméa, L. N. Tolstoja, Gogolja i dr. 
   
 * * * 
   
 Vrhunac svog pjesničkog stvaralaštva Domjanić je ostvario u svojim trima zbirkama kajkavske poezije. Svojim dijalektalnim pjesništvom afirmirao je modernistički senzibilitet, ali i unaprijedio rubni položaj dijalektalne lirike. 
 Zbirka  Kipci i popevke  Domjanićeva je prva i najbolja zbirka poezije na kajkavskom, koja s kasnijim zbirkama  V suncu i senci  te posmrtno objavljenoj  Po dragomu kraju  sačinjava svojevrsnu trilogiju. Snažnije je utemeljena na modernističkoj poetici, uz slabije primjetan utjecaj folklora i pučke kulture. 
 
       
     
 U prvom dijelu zbirke  Kipci  naglašeniji je artistički pristup stihovnom oblikovanju dok je drugi,  Popevke,  vezan uz pučku i folklorističku stilizaciju pjesama. Pokušaji nadvladavanja osjećaja prolaznosti i težnja za apsolutnom ljepotom okvir su zbirke koju odlikuje tematizacija prošlosti i nestalog svijeta ( Bele rože ,  Na Krče ), secesionistička stiliziranost pjesmama ( Pauni, Figurice, Pozableni Amor ), a dio pjesama usmjeren je na ratno-socijalnu problematiku ( Ciklame, krvave ciklame ,  Jačmen ). 
 Iako se dugo Domjanićeva kajkavska poezija smatrala uspjelijim i izvornijim dijelom njegovog pjesničkog stvaralaštva, motivsko-tematske i stilske odlike kajkavskih zbirki svoje polazište nalaze upravo u prvim Domjanićevim pjesmama pisanima na štokavskom. Stilizacijom kajkavskom idioma Domjanić nadilazi lokalne jezične okvire i stvara vlastiti izraz obilježen muzikalnošću dijelom zbog čega se povezuje s verlaineovskim artizmom. 
   
 
 Tekst prema: 
 
 Dragutin M. Domjanić,  Kipci i popevke,  5. izd, Zagreb, 1945. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Dragutina Domjanića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-063-9 
 © 2011. Bulaja naklada d.o.o. 
 
 