
 
 V suncu i senci 
 (1927) 
   
 Dragutin Domjanić 
 
 
 Sadržaj 
 KAJ 
 KAJ VRT SI SENJA 
 JABUKA 
 BRVČICA 
 TKEŠ SI 
 ŠKRLAČEC NA VUHO 
 SUNCE 
 KONJIČKU 
 ZA VRBINJAMI 
 BALADA 
 INJE 
 STARI ZAGREB 
 PAHULICE 
 SPOD RUBCA 
 PRI KAMENITIH VRATIH 
 GORICE V SUNCU 
 ČE I KROVA NI 
 Z TUROPOLJA 
 I. Nedelja 
 II. Jutro v lugu 
 III. Na Odri reki 
 LIPE 
 ZLATO 
 KESNI SNEG 
 BELI BEZEG 
 MAK NA CESTI 
 V KESNI ČAS 
 FALA 
   
 Rječnik 
 Bilješka o autoru 
 Impressum 
 
 
 KAJ 
   
 Vre tičeki spiju 
    A šume mučiju, 
    Naj moja popevka zvoni 
    Po dolu i gaju, 
    Po dragomu kraju, 
    Od kojeg mi lepšega ni. 
   
 Tu brat mi je vsaki, 
    Tu doma sem taki, 
    Pogodit bi mogel i speć, 
    Poznati su puti, 
    Tu vsigde je čuti, 
    Ljubljenu domaću mi reč. 
   
 I srce mi greje 
    I z menom se smeje 
    I v žalosti plače takaj. 
    Em nikaj ni slajše, 
    Ne čuje se rajše 
    Neg dobri i dragi naš kaj! 
   
 KAJ VRT SI SENJA 
   
 Vuz steze vu rožah 
    Rondele dišeće, 
    Ves vrt je pun sunca, 
    Da zrak vse trepeće. 
   
 Oblaček po nebu 
    Si stiha putuje, 
    A z trave još samo 
    Šćurica se čuje. 
   
 I rože su teške, 
    I lilije blede, 
    I jena kraj druge 
    Vre spiju rezede. 
   
 A ober rondelah 
    I rožah gizdavih 
    Tak čudni su kipci 
    Vu kuglah tih plavih. 
   
 Vse nekak je malo, 
    Vse nekak se menja, 
    To valjda je videt, 
    Kaj vrt si senja. 
   
 JABUKA 
   
 Jabuka je kak mladenka, 
    Vsa je puna cveta, 
    Tebe ja navek još čekam, 
    Leta, duga leta. 
   
 Kak su nad trnacom tvojim 
    Sada sladke noći, 
    Kak ti ja pozabit nemrem 
    Tvoje drage oči! 
   
 Jabuku mi vetar trusi, 
    Cvet zabadav pada, 
    A ja znam: ti, duša, imaš 
    Drugoga vre rada. 
   
 BRVČICA 
   
 Brvčica ćez potok vodi, 
    Voda se sveti, 
    Snešica po brvi hodi, 
    V vodu se gledi. 
   
 Naj se gledet, sneša mlada, 
    Vodi vere nî! 
    Tam v glibljini sredi hlada 
    Za navek se spi. 
   
 Hodi sim vu lug zeleni, 
    Jagoda diši. 
    Buš ti dala kušat meni 
    Si li slajša ti! 
   
 TKEŠ SI 
   
 Tkeš si fletno, tiho tkeš, 
    Čul sem: skoro zamuž peš. 
   
 Al se niš ne veseliš, 
    Kaj si tužna, ne veliš. 
   
 Na vrbine kiša pada, 
    Morti imaš drugog rada? 
   
 Pust se v polju trusi mak, 
    Kaj ćeš, gdo je siromak. 
   
 Ni ti njega bilo žal, 
    Samo srce ti je dal. 
   
 Još ti buju mutne oči, 
    Duge su kraj stranjskog noći. 
   
 Tkeš si tiho, tugu tkeš, 
    Za bogatog zamuž peš. 
   
 ŠKRLAČEC NA VUHO 
   
 Škrlačec na vuho, 
    Za pantlekom cvet, 
    Pak kaj mi gdo more? 
    Ja vsaku smem glet. 
   
 Nasmejat se vsakoj 
    Smem, vesel i mlad. 
    I reći smem vsakoj, 
    Da imam ju rad. 
   
 Al kojoj najrajše 
    Bi štel da povem, 
    Baš toj niti reči 
    Povedat ne smem. 
   
 SUNCE 
   
 Sunce naše, zlata roža, 
    Ti si dobro vsakom, 
    Ti svetiš i bogatašu 
    Kak i siromakom. 
   
 Vsakomu ti daš življenja 
    Na širokom svetu, 
    Vsakomu ti daš veselja 
    Čoveku i cvetu. 
   
 Grej nam brege, da rodiju 
    Gusto vse gorice, 
    Grej nam dalka, ravna polja 
    Da bu dost šenice. 
   
 Kruha daj i za nas bogce, 
    Kak za bogataše. 
    Sveti i pred naša vrata, 
    Zgrej i srce naše. 
   
 Da bu čovek jedan drugog 
    Imal rad kak brata, 
    Cveti nam ti žarko, cveti, 
    Sunce naše, roža zlata. 
   
 KONJIČKU 
   
 Pantlek bi ti v grivu del 
    Svileni, crleni, 
    Kad bi tam me nosit smel, 
    Kam bi srce meni. 
   
 Srebrom bi te kovat dal, 
    Da letiš v daljine, 
    Ne bi stal, kad ti bi znal, 
    Kak mi srce gine. 
   
 Ti bi sad odnesel mam 
    Dragoj me pred vrata, 
    Kad bi znal, kak ja to znam 
    Kak je ona zlata. 
   
 Prosil bi ja, naj ti da 
    Vila lahka krila, 
    Kad bi moja rožica 
    Još mi verna bila. 
   
 ZA VRBINJAMI 
   
 Loza nad vrata se nagnula, 
    Raste po krovu od hiže, 
    Nebo gliboko i plavo je, 
    Prva se zvezda zažiže. 
   
 Noć je vu lugu vse gusteša, 
    Toneju v kmicu jalšine, 
    Steza se žuri počinuti, 
    Prejde prek poljah i zgine. 
   
 Krov je od hiže kak v plamenu 
    Mesec krvavi to plava, 
    Taki vu srebru bu dubrava 
    Taki bu v bisernih trava. 
   
 Znam ja, sad pak bu se zbudilo, 
    Došlo na prstih iz noći, 
    Vse, kaj su senje mi želele 
    - Vse, kaj pozabit ni moći. 
   
 BALADA 
   
 Kiša šumi čez jalšinu i šaš, 
    Gde je moj dragi, ti šuma, kaj znaš? 
   
 Mraki se zbiraju, v klanjcih je noć, 
    Kam je tak dalko odišel on proć? 
   
 Kiša curi, da vse pute mi sprala, 
    Šuma šumi, bum zabadav ga zvala. 
   
 Trga mi telo i opravu trn, 
    Svrži su pram mi raspustile črn. 
   
 Ruka mi draga moj obraz tak bled, 
    Rukica mrzla, il veter kak led. 
   
 Kaj se to zmirom iz ribnjaka plače? 
    Ili to samo je glas kukovače? 
   
 Kiša šumi, pod listinom ni dna, 
    Kak je vse glibša šuma mi ta. 
   
 Kaj mi je mali siroček bil kriv?! 
    Pak je čut plač. Je morti on živ? 
   
 Kam sem ja zašla? Vre voda me davi, 
    Ne bu taj srećen, koj dragu ostavi! 
   
 INJE 
   
 Mehke se meglice vlečeju, 
    Veter polahko ih tira, 
    Bregi pomalo se kažeju, 
    Dol se v daljini odpira. 
   
 Bele se breze blisičeju, 
    Biser drobi se po jeli, 
    Črni su grmi oblečeni 
    Kak da od cveta su beli. 
   
 Meni se vidi: jasmin je to, 
    Cvete i vsikud ga ima, 
    Pun ga je lug a zaistinu 
    Zima je, huda sad zima. 
   
 A kad je sunce raztopilo 
    Inje i strusilo grane, 
    Tužne i puste su postale 
    Dubrave pak i poljane. 
   
 Meni je ipak vse ostalo 
    Puno jasminovog cveta, 
    Kaj ćeš! Kad v srcu je mojemu 
    Puno još senjah i leta. 
   
 STARI ZAGREB 
   
 Vulice vuske i tužne 
    S kmicom v oblokih vsih 
    Zakaj ste meni tak drage, 
    Kaj mi tam korak tak tih? 
   
 V senci se stišćeju hiže, 
    Valjda je teško im stat, 
    Njim bi se štelo počinut 
    Njim bi se štelo vre spat. 
   
 Puno su videle toga, 
    Puno preteklo je let. 
    Stari poznanci su mrtvi 
    Stranjski je došel sad svet. 
   
 K cirkvi se žuriju staroj. 
    Čudni zasvetil se žar, 
    Tiha molitva se šepće, 
    V samom je zlatu oltar. 
   
 Onda zgasiju se svetla, 
    Zgineju ljudi, ki kam. 
    Kaj su to molili za nas, 
    Koje zlo dojde pak k nam? 
   
 PAHULICE 
   
 Pahuljice padaju, 
    Ni ih niti čut, 
    Da bu našem Božiću 
    Tih i mehek put. 
   
 Da mu v lugu kmičnomu 
    Cesta se sveti, 
    Kad bu nosil vnogomu, 
    Kaj si on želi. 
   
 Če bi rekel Božiću, 
    Kaj želim si ja, 
    Rekel bi, naj vsakomu 
    Puno srca da. 
   
 Da bu narod narodu 
    Kak i bratu brat, 
    I da zadovolen bu, 
    Jenput i Hrvat. 
   
 SPOD RUBCA 
   
 Spod rubca na čelo se van 
    Tvoj rudasti pram nalukava 
    Pod njim si glediju vu dan 
    Dve senje kak čuda dva plava. 
   
 I sneg se drobi i beli 
    Na zlatnomu pramu, kaj zvira 
    Vu oči on videt želi, 
    I zato na lasih se zbira. 
   
 On ne zna, je v očih to smeh, 
    Il žalost plavi se gliboka? 
    Gledi to molitva il greh 
    Vražiček il ajngel iz oka? 
   
 To zeznal od rože bi mam, 
    Kaj z vustah ti cvete, kak v letu. 
    Al ni moći prejti od tam! 
    Sneg zgine na sladkomu cvetu. 
   
 PRI KAMENITIH VRATIH 
   
 Z oltara v črnu noć 
    Do luči luč trepeće, 
    Molitvah vrućih žar 
    Gori iz vsake sveće. 
   
 I moja naj se sad 
    Molitva tiha zdiže, 
    Kad nebo čuje me 
    I kad nam vsim je bliže. 
   
 Tam drage oči su, 
    Kaj mrak nigdar ne zmuti, 
    Tam dobro srce je, 
    Kaj vsaku žalost ćuti. 
   
 O drage oči, vi, 
    Poglečte me v toj noči 
    I svetla dajte mi 
    Vu tugi kak v slepoći. 
   
 O, dobro srce, ti, 
    Poslušaj me z višine, 
    Kak teško mi je tak, 
    Kad duša moja gine. 
   
 I če tak mora bit, 
    Če vračtva ni tim bolim, 
    Daj meni mira bar, 
    To, samo to, ja molim. 
   
 GORICE V SUNCU 
   
 Vse sunca je zlatoga puno: 
    I gusti v goricah vsi grozdi 
    I puti po klanjcih glibokih 
    I dalki i rudasti gozdi. 
   
 I krovi od kletih črleni 
    I svetle na bregih kapele 
    I travniki plavi po nebu 
    I oblakov ovčice bele. 
   
 I vse je veselja tak puno, 
    I vse kak da srećno se smeje, 
    Da sunčece, božja ta roža, 
    Zlati ih i draga i greje. 
   
 I kak da ga tiho pozdravlja 
    I gora i gozd i gorice. 
    A kaj samo v mojem je srcu 
    Vse žalosti puno i kmice?! 
   
 ČE I KROVA NI 
   
 Mojoj hiži star je krov, 
    Al tvoj rubec, on je nov. 
    Rubec je od svile same, 
    Misliš ti kaj na me? 
   
 Kaj će meni krov od črepa, 
    Kaj će hiža nova, lepa, 
    Za te rajše vse prodam, 
    Pak ti darek dam. 
   
 Da mi dobru reč veliš, 
    Da me milo poglediš, 
    I da sladko se nasmeješ, 
    Srce meni zgreješ. 
   
 Da mi hoćeš srce dati, 
    Mi bi bili mam bogati, 
    Kak da smo v palači mi, 
    Če i krova ni! 
   
 Z TUROPOLJA 
   
 I. 
    Nedelja 
   
 Cirkva još zdalka se vidi, 
    Stara je leta i leta, 
    Grobje vu njezinoj senci 
    Puno je tuge i cveta. 
   
 V cirkvi je kip Majke Božje. 
    Bogec ga zna i bogati, 
    Ona za vsih ima srca, 
    Ona je vsakomu Mati. 
   
 Zvoni na mašu zvoniju, 
    Narod pobožno dohaja, 
    Vsigde se ćuti Nedelja 
    S kraja do dalkoga kraja. 
   
 Javlja ju škrlec pod nebom, 
    Slavi ju šuma i polje 
    I ono sunčece žarko, 
    Kaj si gledi Turopolje. 
   
   
 II. 
    Jutro v lugu 
   
 Zlatice same vu travi, 
    Svetle od rose poljane, 
    Puno je radosti v lugu, 
    Pune popevkah su grane. 
   
 Cesta polahko odhaja, 
    V lugu i njoj se dopada: 
    Tam si slaviček popeva, 
    Tam je tak mehko sred hlada. 
   
 Lahki je veter doplaval, 
    Zvona je glase donesel, 
    Stare te hraste posipal, 
    Kišu med listje im stresel. 
   
 Ali po travnikih ravnih, 
    Kak da bi sunce još bilo. 
    Kaj svoje zlato je sunce 
    V zlatne te zlatice skrilo? 
   
   
 III. 
    Na Odri reki 
   
 Leken se kak da da potaplja, 
    Zmirom pod vodom se ziblje, 
    Hrasti šumiju od vetra, 
    Preprut pak komaj se giblje. 
   
 Gjurgjevke male v hladu 
    Tak si skrivečki dišiju, 
    Zvončeki beli zmed listja 
    Stiha si nekaj zvoniju. 
   
 Odra gliboka zavija, 
    Ni ju nit čuti, kak teče, 
    Samo se viri groziju, 
    Rogoz kak v strahu trepeće. 
   
 Kaj mi taji da glibljina, 
    Kaj kukovača me zove? 
    Štel bi tak rad se počinut, 
    Leći med lekene ove... 
   
 LIPE 
   
 Snoćka su lipe zadišale 
    Sladko pri mojem obloku, 
    Snoćka su oči mi čitale 
    Ljubav vu tvojemu oku. 
   
 Cveti se novi odpiraju, 
    Čele se žuriju zlate, 
    Želje mi k tebi se zbivaju, 
    Zmirom sad mislim ja na te. 
   
 Tak mi od lipah dišiju vse 
    Tajne i sladke te noći, 
    Tak mi daljine plaviju se, 
    Kak da vse tvoje su oči. 
   
 ZLATO 
   
 Sunca se traki rasipani 
    V zlatne drobiju drobitne, 
    Puni su lugi i puti ih 
    Selo i dol i daljine. 
   
 Vali se žita razlevaju. 
    Zlatno je zrno do zrna, 
    Zlatom je čistim posipana 
    Senca v dubravi črna. 
   
 Krovi slamnati i skosmani 
    Kak da vu iskrah su samih, 
    Vsigdi blisiče se sunčece 
    Čak na zakadjenih tramih. 
   
 Kak bi sad štel se nasmejati, 
    V suncu na sence pozabit, 
    Ruke raširiti obodve, 
    Ž njimi vu zlato zagrabit. 
   
 Glavicu jednu nakinčiti, 
    Lasek pozlatiti vsaki. 
    Ali bi videl: na glavi toj 
    Jesu vre sunčeni traki. 
   
 KESNI SNEG 
   
 Gusto padaš, vse pokrivaš 
    Beli, sipki snežek, 
    Stiha mi na zemlju padaj, 
    Naj joj biti težek. 
   
 Ona si počinut mora. 
    Snoćka je još spala, 
    Dobra nam je lani bila, 
    Vsega nam je dala. 
   
 Sada pak budi se vu njoj 
    Cvet dišeći, šari, 
    Travica zelena raste, 
    Klije ječmen jari. 
   
 Jabukah bu pak črlenih 
    Žita kakti zlata, 
    Dobroga bu vsega dala 
    Zemlja nam bogata. 
   
 Zato, kad na zemlju padaš, 
    Naj joj biti težek. 
    Stiha padaj, kak da dragaš, 
    Drobni, beli snežek. 
   
 BELI BEZEG 
   
 Beli bezeg veter njiše, 
    Čisto tiho večer diše, 
    Gusti lug još sam posluša. 
    Kaj ti delaš, draga duša? 
   
 Taki bu slaviček lugu 
    Tužil svoju težku tugu, 
    Tičicu si zval z daljine. 
    - Tak za tobom srce gine! 
   
 Naj popevka se zaleje 
    Čez aleje i čez veje. 
    Da posluša dol i puti, 
    Da mi srce ne bu čuti. 
   
 Da ne pripoveda više, 
    Beli bezeg, kaj se njiše, 
    Kak je pazil on nad nami, 
    Kad smo bili sami. 
   
 MAK NA CESTI 
   
 Pod tvojim oblokom je rascvel se mak. 
    Jen veter ga z mraka donesel, 
    I tak je črlen bil i žaril se tak, 
    Kak da je on suncu bil vesel. 
   
 On kak ne bi tebi povedati štel; 
    "Poberi me, k srcu me zemi, 
    Kaj tu bi na cesti kak bogec ja cvel, 
    Na cesti, med stranjskemi temi!" 
   
 Al cvel je zabadav i dozval te ni, 
    Ti nisi na srce ga dela, 
    Kak lepa si, tak i gizdava si ti, 
    Nit gledeti nisi ga štela. 
   
 Tak, duša, i ja sem zabadav te zval, 
    Kak maka molitve črlene. 
    A morti još tebi bu skoro to žal, 
    Kad ne bu nit maka, nit mene. 
   
 V KESNI ČAS 
   
 Sad se trava k travi stišće, 
    K klasu zvija klas, 
    Moje srce tebe išće, 
    Vu taj kesni čas. 
   
 Noć je budna, noć je duga, 
    Negdo me gledi: 
    To pri zglavlju moja tuga 
    Tiho si sedi. 
   
 Ona zna, kaj srce čeka, 
    Kaj se ne veli, 
    Kaj nlgdar se ne dočeka, 
    I kaj tak boli. 
   
 Sad se trava k travi stišće, 
    K zlatnom klasu klas, 
    Srce mi zabadav išće 
    Tebe v kesni čas. 
   
 FALA 
   
 Za vsaku dobru reč, 
    Kaj reći si mi znala, 
    Za vsaki pogled tvoj, 
    Za vsaki smeh tvoj, fala! 
   
 Tak malo dobroga 
    V živlenju tu se najde, 
    I če je sunce čas, 
    Za oblak taki zajde. 
   
 A ti si v srce mi 
    Tak puno sunca dala. 
    Kaj morem ti neg reć: 
    Od vsega srca Fala! 
 
 
 Rječnik 
 ajngel  - anđeo 
 bezeg  - bazga, zova 
 bogec  - siromah 
 brvčica  - mostić 
 cirkva  - crkva 
 cvel  - cvilio; cvao 
 cvesti  (prez.  cvetem ) - cvasti, cvjetati 
 če  - ako 
 čez  - kroz 
 črep  - crijep 
 črlen  - crven 
 črn  - crn 
 dišati  (prez.  dišim ) - mirisati 
 dišeć  - mirisan 
 dohajati  - dolaziti, dohoditi 
 doplavati  - doplivati 
 droben  - malen, sitan 
 fletno  (njem.) - brzo, hitro, okretno 
 gdo  - tko 
 glibljina  - dubina 
 glibok  - dubok 
 glibša  - dublja 
 gorice  - vinograd 
 gozd  - gvozd, šuma 
 hiža  - kuća 
 hudi  - ljut, oštar 
 jalša, jalšina  - jelš, joha 
 jen  - jedan 
 kesni  - kasni 
 kipec  (gen.  kipca ) - slika 
 klanjec  - klanac, jaruga 
 kmica  - tama, mrak, tmina 
 kmičen  - taman, mračan 
 komaj  - jedva 
 kukovača  - kukavica 
 lasi  - kosa 
 leken  - lokvanj 
 lilija  - ljiljan 
 listina  - napadalo lišće 
 mam  - odmah 
 maša  - misa 
 megla  - magla 
 morti  - možda 
 mučati  (prez.  mučim ) - šutjeti 
 naj  - nemoj; nek, neka 
 nakinčiti  - nakititi, ukrasiti 
 nalukavati  - izvirivati 
 navek  - uvijek, stalno 
 negdo  - netko 
 nekaj  - nešto 
 nemrem  - ne mogu 
 ni  - nije, nema 
 nigdar  - nikad 
 nikaj  - ništa 
 niš  - ništa 
 ober  - iznad, ponad 
 oblok  - prozor 
 odhajati  - odlaziti 
 oprava  - haljina 
 pantlek  (prema njem.) - traka, vrpca (oko šešira) 
 plavati  - plivati 
 popevka  - pjesma 
 postel  - postelja 
 povedati  (prez.  povem ) - pričati 
 pozabiti  (prez.  pozabim ) - zaboraviti 
 prejti  (prez.  prejdem ) - preći 
 preprut  - paprat 
 rajše  - radije 
 rezeda  (tal.) - vrsta mirisne biljke krasnice; naši izrazi: katanac, katančica, ljubimac 
 rondela  - nasad u obliku kruga 
 roža  - ruža; cvijet uopće 
 rubec  - rubac, marama 
 senca  - sjena, sjenka 
 senja  - sanja, san 
 sim  - ovamo, simo 
 skosman  - nepočešljan, neuredan 
 slajši  - slađi 
 slaviček  - slavuj 
 sneša  - snaša, udavača 
 spod  - ispod 
 steza  - staza 
 stiha  - tiho, nečujno 
 sunčece  - sunašce 
 svetiti (se)   - svijetliti (se) 
 šćurica  - šturak, cvrčak 
 škrlačec  - šeširić 
 škrlak  - šešir 
 škrlec  - ševa 
 šteti  - htjeti 
 taki  - odmah 
 tiček  - ptičica 
 tram  (njem.) - greda 
 trnac  - vinograd 
 veja  - grana, hvoja 
 ves, vsa, vse  - sav, sva, sve 
 veter  - vjetar 
 videti se  - činiti se;  meni se vidi  - meni se pričinilo 
 vnogi  - mnogi 
 vračtvo  - lijek 
 vre  - već 
 vsaki  - svaki 
 vsi  - svi 
 vsigde  - svugdje 
 vsikud  - svukud 
 vuho  - uho 
 vulica  - ulica 
 vusta  - usta 
 vuz  - uz 
 zabadav  - uzalud 
 zadišati  - zamirisati 
 zalejati se  - zaliti se 
 zamuž peš  - poći ćeš za muža, udat ćeš se 
 zbirati  - skupljati 
 zbudilo  - probudilo 
 zdalka  - izdaleka 
 zmed  - između 
 zmirom  - stalo, neprekidno 
 zvirati  - izvirati 
 zvonček  - zvonce, zvončić 
 živlenje  – život 
 
 
 Bilješka o autoru 
 Dragutin Domjanić 
   
 (Krči kod Adamovca, 12. XI. 1875. - Zagreb, 7. VI. 1933.) 
   
 Dragutin Domjanić je jedan od najistaknutijih hrvatskih pjesnika kajkavskog dijalekta. 
 Nakon djetinjstva provedenog na obiteljskom vlastelinskom imanju u Krči, Domjanić odlazi na školovanje u Zagreb, gdje kao pitomac plemićkog konvikta završava gimnaziju. U Zagrebu studira pravo, te s rigorozom doktorira 1899. godine. Službovao je kao sudski pristav, istražni sudac, a od 1906. godine Domjanić je vijećnik Banskog stola u Zagrebu. Bio je član JAZU, predsjednik zagrebačkog PEN-a i predsjednik Matice hrvatske. U raspri između  mladih  i  starih , Domjanić se kao modernist priklonio  mladima . 
   
 Prvu pjesmu  Ljubav k domovini  objavio je, pod pseudonimom Milivoj Seljan, u  Bršljanu  1892. godine, dok je prvu pjesmu potpisanu vlastitim imenom objavio 1895. godine u  Viencu  ( Ridi Pagliaccio ). Godine 1909. objavljuje zbirku  Pjesme  u kojoj, pod utjecajem Verlainovske poetike, ali i vlastitog plemićkog porijekla, dominiraju motivi terasa, parkova, marioneta, markiza, paževa i dr. U svojim kajkavskim stihovima Domjanić proširuje motivski repertoar u rasponu od domoljubnih motiva do motiva vezanih za pučku kulturu. Zbog ponavljanja u formi i sadržaju, Domjanićeva poezija pisana standardnim hrvatskim jezikom ocijenjena je slabijom od njegove dijalektalne kajkavske poezije, koju je pozitivno prihvatilo najšire čitateljstvo. Pjesme kao što su  Fala  ili  Popevke sam slagal  u uglazbljenoj verziji Vlahe Paljetka ostale su iznimno popularne i do danas. 
 Autor je zbirki kajkavskih pjesama:  Kipci i popevke  (1917),  V suncu i senci  (1927) i  Po dragomu kraju  (1933). Svojim dijalektalnim pjesništvom Domjanić je afirmirao modernistički senzibilitet, ali i unaprijedio rubni položaj dijalektalne lirike. 
 U časopisima ( Vienac, Savremenik, Književni jug, Nada  i dr.) je objavljivao poeziju i književne prikaze. Prevodio je J. W. Goethea, H. Heinea, C. Baudelairea, S. Mallarméa, L. N. Tolstoja, Gogolja i dr. 
   
 * * * 
   
 Vrhunac svog pjesničkog stvaralaštva Domjanić je ostvario u svojim trima zbirkama kajkavske poezije. Svojim dijalektalnim pjesništvom afirmirao je modernistički senzibilitet, ali i unaprijedio rubni položaj dijalektalne lirike. 
 Zbirka  V suncu i senci  objavljena je 1927. godine u luksuznom kaligrafskom izdanju, i sadrži nekoliko antologijskih i do danas iznimno popularnih pjesama. 
 Motivsko-tematske i stilske značajke prve Domjanićeve zbirke  Kipci i popevke  svoj su izraz našle i u njegove druge dvije kajkavske zbirke  V suncu i senci  te posmrtno objavljenoj  Po dragomu kraju . 
 Okvir svim zbirkama temeljen je na osjećaju prolaznosti i konačnosti svijeta od kojega lirski subjekt bježi u vlastitu prošlost i snove smještajući ih u pejzaž rodnoga kraja. Muzikalnost koja odlikuje kajkavski dio Domjanićeve lirike pogodovala je da zamjetan broj njegovih stihova bude i uglazbljen, a iz zbirke  V suncu i senci  svojom se popularnošću ističu pjesme  Kaj  i  Fala . 
   
 
   
 Tekst prema: 
 
 Dragutin Domjanić:  V suncu i senci,  Zagreb, 1927. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Dragutina Domjanića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-064-6 
 © 2011. Bulaja naklada d.o.o. 
 
 