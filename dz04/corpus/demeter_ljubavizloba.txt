
 
 Ljubav i zloba 
 Izvorna opera u dva čina 
   
 Dimitrija Demeter 
 
 
 Sadržaj 
   
 ČIN PRVI. 
 DRUGI ČIN. 
   
 Rječnik 
 Bilješka o autoru 
 Impressum 
 
 
 Osobe 
   
 Knez Velimir, bivši vojvoda Spljetski. 
 Ljubica, njegova kći. 
 
 
 
 
 Vukosav,   
            Obren,   
            Ljudevit,   
 
    
 
  dalmatinski plemići 
 
 
 
 
 Branko, Vukosavov sluga. 
 Seljaci. Seljanke. Velimirovi vojnici i sluge. Hajduci. 
 Puk. 
   
 Čin biva u okolici grada Spljeta u početku šesnaestoga stoljeća. 
 
 
 ČIN PRVI. 
 Veleljepna ljetna dvorana s pogledom na vrt, za kojim se vidi brdo, uz koje se preteže općinska staza. 
 
 PRIZOR I. 
 LJUBICA  (sama.) 
 (U vrtu vrtlari cvijeće zalivaju; zatim začuje se zvono, na što vrtlari kape skinu i stanu moliti: 
   
 Tebi bože hvala, 
      Sretno minu dan; 
      Tvoja milost dala 
      Nam i takav san! 
   
 (Po dovršenoj molitvi otiđu; međutim dojde Ljubica iz grada sama.) 
   
 Recitativ. 
 LJUBICA 
 Mili večer sve dolazi bliže 
      I hladom se njeg'vim sve pridiže; 
      Samo ugasit tog ne može žara, 
      Koji bjesni srjed mojih njedara'. 
      Otac želi, da dam onom ruku, 
      Koga gledeć već osjećam muku, 
      A da zbrišem onog iz pameti 
      Bez kojega ne mogu živeti. 
      Mili bože, boj prestrašni ti je, 
      Koga dužnost sa ljubavi bije! 
 Napjev. 
 Što sam tužna sagriješila, 
      Da u mojih dana zori 
      Svu mi sreću već obori 
      Od udesa gorka sila? 
      Višnji oče pun milosti 
      Ah ugasi ove plame, 
      Preveć, bože, to je za me, 
      Ja prepatih veće dosti! 
   
 Recitativ. 
 Ah što čujem, netko simo ide, 
      Da li dobro moje oči vide? 
      Slatka rana srca to je moga! 
      Hitro! hitro! sakrij se uboga! 
 (hoće da pobjegne) 
   
 (došavši Obren zaustavi ju.) 
 PRIZOR II. 
 PRVAŠNJA I OBREN. 
 OBREN 
 Stani djevo, ti si bijeli 
      Od života moga dan! 
 LJUBICA 
 Za uvijek nas udes dijeli, 
      Zaboravi na taj san!  (otide.) 
 
 PRIZOR III. 
 OBREN I ZBOR 
   
 (Obren se zapanji; međutim začuje se zbor seljaka izvana, koj zatim prolazi prijeko brda lagano i pjeva.) 
   
 
 ZBOR 
 Sada treba zapjevati, 
      I uskliknut oj! 
      Povaljene leže lati, 
      Naknađen je znoj. 
   
 Hvala tebi bože 
      Za blagoslov tvoj; 
      Izbrojiti tko da može 
      Tvih milosti broj. 
   
 Veseo budi svaki sada 
      Od radosti poj, 
      Ispuni se naša nada 
      Otarimo znoj! 
   
 Hvala bogu, mi imamo 
      Svaki hlebac svoj, 
      Zlato i biser ne trijebamo 
      Zapjevajmo oj! (otidu.) 
   
   
 Napjev. 
 OBREN 
 Blago, blago ah onome, 
      Koj si mirno spijeva oj! 
      Tak je plivo u slatkome 
      Miru prije i duh moj. 
   
 Vedro bijaše moje čelo 
      Kano nebo proljetno 
      Oko mene sve veselo 
      Sve bijaše presretno. 
   
 Ali kada nju opazi' 
      Na prozoru ovomu, 
      Silna bura sve porazi 
      Kraj bi raju mojemu. 
 
 PRIZOR IV. 
 OBREN I LJUDEVIT 
   
 (Ljudevit prelazeći preko brda, opazi Obrena i pohiti k njemu.) 
 
   
 Recitativ. 
 LJUDEVIT 
 Zdravo, brate, al' za boga 
      Što si tako žalostan? 
 OBREN 
 Ne pitaj me radi toga 
      Ako ti je višnji znan. 
 LJUDEVIT 
 Ne sakrivaj prijatelju 
      Nepokoja vrelo tvoga, 
      Koji nema drugu želju, 
      Nego sreću druga svoga. 
 OBREN 
 Pravo imaš u dva tijela 
      Jedno srce dva su druga, 
      Zato budi duša cijela 
      Tebi otkrita i ta tuga: 
   
 Na prozoru kuće jednoč ove 
      Rajske slasti djevu opazi', 
      Od tog dana vatra ćuti nove 
      Razblaženu grud mi porazi. 
   
 Njezinoga oka munje prike 
      Slobodu mi zlatnu sažgaše, 
      A vlasi me njeine svilolike 
      Verigami ropskim' svezaše, 
   
 Nemam mira od onoga dana 
      Preda mnom ju vidim uvijeke, 
      Uvijek većim plamom gori rana, 
      Izdanut ću s muke velike. 
 LJUDEVIT 
 Zato ti je dakle vedro čelo 
      Pritisnula burna tama? 
 OBREN 
 Nikad neće više bit veselo; 
      Izgorjet ću s toga plama. 
 LJUDEVIT 
 Zar ne dijeli djeva vatru tvoju, 
      Zar je hladno ko studeni led, 
      Da u gorkom bludiš nepokoju 
      Uzdišući i ko sjena bled? 
 OBREN 
 Rado sluša moje pjesni, 
      I pogledi nje nebesni 
      Zasjaše me višeputi 
      Ko da dijeli moje ćuti. 
 LJUDEVIT 
 Čemu suze, čemu tuge 
      Kad ljubavi sja ti raj? 
 OBREN 
 Al ga čuva pun pogube 
      Nemileni ognjen zmaj! 
   
 Kad ljubavi smotrih znake 
      Njezinome u pogledu, 
      Zaboravih svaku bijedu 
      I rajske me zasju zrake. 
   
 Nu ah samo zato gore 
      Do nebesne uzletih slasti, 
      Da tim nižje mogu pasti 
      Od zdvojenja u ponore. 
   
 Ohol otac djeve moje 
      Možnijeg si izbra zeta, 
      Tako moju i djeteta 
      Svoga sreću srušio je. 
 LJUDEVIT 
 O tako se tješi barem time 
      Da u takvoj zgodi nisi sam, 
      I moja je strta grud sa svime, 
      I u tom jest jedan udes nam. 
   
 Ali brate, mirno čekat trebi, 
      Dokle dođe od pokoja čas - 
      Doć će pokoj, mislim vek u sebi, 
      I mir koj će ublažiti nas. 
 SKUPA 
 Hod'mo dakle, hod'mo smirnom svijesti, 
      Osvanut će već i nama raj - 
      Koj će u krilo želja nas dovesti 
      I raspršit tužni gorki vaj. 
   
 Bog on višnji u nebu, od koga 
      Svakom stvoru blag dolazi dar, 
      Neće pustiti nas bez dara svoga 
      Sinuti će i nam srjeće žar! - 
   
   
 
 (Hoće da otiđu, ali na susret im dođe Vukosav sa slugom svojim Brankom, i srdito obustavi Obrena, što videći prijatelj mu Ljudevit, također ostane.) 
 PRIZOR V. 
 PRVAŠNJI, VUKOSAV I BRANKO. 
   
 
 Recitativ. 
 VUKOSAV 
 Stani! 
 OBREN 
 Što ćeš? 
 VUKOSAV  (ponosito) 
 Što te amo, 
      Dobri momče? 
 OBREN  (posmiješno) 
 Jel' to samo 
      Što znat želiš? 
 VUKOSAV  (uvrijeđen) 
 Rugaš mi se? 
 OBREN 
 Pravo veliš! 
 VUKOSAV  (razjaren povuče mač) 
 Tak brani se! 
 OBREN 
 Da boj bijem, nisam došo simo; 
      U čovjeka mirna ne diraj. 
 VUKOSAV 
 Ha ako mi živa boga znaj, 
      Da mi nećeš tako proći mimo! 
 OBREN 
 Kaži tko ti pravo dade, 
      Obustavljat mačem nas? 
 VUKOSAV 
 Zabranjene tvoje nade, 
      Zaručnice moje glas! 
 OBREN  (posmiješno) 
 Zaručnice? Ali škoda, 
      Da to njojzi znano nij. 
 VUKOSAV 
 Otac njezin riječ mi poda, 
      A poslušat mora kći. 
 OBREN 
 Ne sramiš se take srjeće latit? 
 VUKOSAV  (razjaren) 
 To ćeš mi ti tvojom krvju platit! 
 OBREN 
 Mani s' toga, i hodi mi s puta. 
 VUKOSAV  (posmješno) 
 Jesi l' riječju samo zmija ljuta? 
 OBREN 
 To je preveć! 
 VUKOSAV 
 Strašivice! 
 OBREN 
 Ne diraj me! 
 VUKOSAV 
 Mač 'z korice! 
 OBREN  (razjaren) 
 Na oružje, na oružje dakle! 
 VUKOSAV 
 Svoju žrtvu primi sada pakle! 
   
 Dvopjev. 
 Napjev. 
 OBREN 
 Zlobna krvi, proliti 
      Ti se moraš sada, 
      Već nij možno smiriti 
      Gnjev, koji sa mnom vlada, 
      Tobom samo tobom kleta 
      Ugasit se može on! 
 VUKOSAV 
 Ha! u krvi viditi 
      Protivnika pasti 
      Veće ova ćutiti 
      Grud ne može slasti; 
      Volim neg sve blago svijeta 
      Da mu zamni smrtni zvon! 
 OBA SKUPA 
 U boj dakle hajd krvavi 
      Za ljubovcu i za čast; 
      Borimo se kao lavi, 
      Jedan od nas mora past! 
 
 PRIZOR VI. 
 PRVAŠNJI I LJUBICA. 
   
 (Prijašnji stanu se sabljami biti, na to se ukaže Ljubica u dnu kazališta) 
 
 LJUBICA 
 Kakva je to buka? 
   
 (Kada opazi boreće se, zavapi užasno) 
 Ha moj Obren! 
   
 (Upropasti se za čas; zatim uputi se k borcem.) 
 OBREN 
 (Kada začuje Ljubicu njegovo ime vapeću, tronut odstupi od boja i sablju odbaci, a zatim Vukosavu, koji hoće da nasrne na neoboružanoga, ali bude preprečen od Obrenovog prijatelja) 
   
 Stani brate, pomir'mo se 
      Od anđela ne čuješ li glas? 
 VUKOSAV  (posmiješno) 
 Zar se ježe već ti kose? 
      Ćutiš li već huljo smrtni čas? 
 OBREN  (razjarivši se pograbi mač sa zemlje). 
 U boj dakle hajd krvavi! 
 VUKOSAV 
 Jedan od nas mora past! 
 OBA SKUPA 
 Borimo se kao lavi 
      Za ljubovcu i za čast! 
   
 (bore se; među tim dotrči Ljubica i stavi se među nje, koji prestanu za čas boriti se). 
 LJUBICA 
 Prestanite! 
 VUKOSAV  (digne opet mač) 
 To bit može, 
      Tek kad jedan padne nas! 
 LJUBICA 
 Okrutniče! 
 OBREN  (sav ublažen spusti desnicu) 
 Mili bože, 
      Kak me dira ovaj glas! 
 VUKOSAV  (razjaren k Ljubici) 
 Ostavi nas, djevi mjesta nije, 
      Gdje junaci biju boj. 
 LJUBICA  (u zdvojenju) 
 Ove grudi probosti će prije 
      Nesmiljeni čelik tvoj! 
 VUKOSAV  (kao bijesan) 
 Da li ti je žao bludnice 
      Za tvog srca grješnu slast? 
 OBREN  (podigne mač razjaren) 
 Takov prikor njoj u lice, - 
      Bezobraznik mora past! 
 LJUBICA  (Obrenu) 
 Oprosti mu, sada š njime 
      Od bjesnoće vlada plam. 
 OBREN 
 Strašivice ja bi ime 
      Steko, da ti posluh dam. 
 VUKOSAV 
 U boj dakle, boj krvavi! 
 OBREN 
 Jedan od nas mora past! 
 OBA SKUPA 
 Borimo se kao lavi 
      Za ljubovcu i za čast! 
 LJUBICA  (kad se stanu iznova boriti, baci se među nje s užasom vapeć) 
 Stante, stante smrt je prika! 
 PRIZOR VII. 
 PRVAŠNJI, VELIMIR I ZBOR. 
 VELIMIR  (stupi naglo s oboružanimi slugami unutra.) 
 Kakva je to krika vika? 
      Gole sablje ubojite?  (slugam) 
      Odmah da ih rastavite! 
   
 (Sluge to učine). 
   
   
 Napjev. 
 VELIMIR 
 Iz šumnoga ja se grada 
      U tu pustoš preselih, 
      Jerbo mislih da tu vlada 
      Pokoj, koga zaželih; 
      A što moram viditi? 
      Pred očima krvav boj! 
      Kad ćeš mi se javiti 
      Ak pokoju moj? 
   
 Nu tako mi boga, 
      Krv tu neće teć 
      Grdit stana moga 
      Ta dva neće već! 
   
 (Vukosavu i Obrenu) 
   
 Recitativ. 
 U čovječjoj slici zvijeri hude, 
      Nosite se zavijek odovude! 
 VUKOSAV 
 Ti od sebe tjeraš sina svoga, 
      Koji tvoje kuće brani čast. 
 OBREN 
 Vrijedni starče, ne vjeruj ti toga, 
      Razuzdana iz njeg zbori strast. 
 LJUDEVIT 
 Opisat se ne da njegva zloba, 
      On je gorji nego ljuti lav. 
 VELIMIR 
 Kuću su mi oskvrnuli oba, 
      Niti jedan od njih nije prav. 
   
 Šestoropjev i zbor. 
 VELIMIR 
 To bi sramotom pokrilo 
      Za uvijeka kuću moju, 
      Da bi se bilo zgodilo 
      Da je pao koji u boju; 
      Zato dok bude kucalo 
      U grudima srce moje, 
      Prekoračit ovo dvoje 
      Ne smije moga stana prag. 
 LJUBICA 
 Čudna je moja sudbina, 
      Ko dvosjeka sablja lupa, 
      Želja mog srca jedina 
      S mojom mukom gine skupa 
      Kanoti kakva hridina 
      Na srcu mi nešto leži, 
      Sveđ me tužnu srjeća beži 
      K njoj izgubih svaki trag. 
 OBREN 
 Na tugu sam se rodio 
      Sav je svijet proti meni; 
      Da bi mi srce vidio, 
      Držo bi me već u cijeni; 
      Uvijek sam pravo ljubio, 
      Ne zatvorih nikom vrata, 
      Svakog ljubih ko svog brata, 
      Ipak nij mi udes blag. 
 LJUDEVIT 
 Suze ah moram roniti 
      Vrhu tebe prijatelju, 
      Nikad ti nećeš viditi 
      Ispunjenu tvoju želju. 
      To te jao mora ubiti; 
      Jedina je samo nada 
      Život bio tvoj do sada 
      A i od nje sad si nag. 
 VUKOSAV 
 Žile mi puni osveta, 
      Ovaj prikor trpit neću. 
      Tako mi strašna zavjeta 
      Razorit ću svima srjeću 
      Da prolije se prokleta 
      Krvca mojih neprijatelja 
      I ispuni moja želja 
      Bjesniti ću kao vrag. 
 BRANKO 
 Sijati plamen pakleni 
      Zrijem u oku gospodara, 
      Trijebat će nož moj hrabreni 
      Ak me nada sad ne vara; 
      Vijek mi nastaje zlaćeni: 
      Opet bit će dosta djela, 
      Opet kesa prem debela, 
      Takov život mi je drag. 
 ZBOR 
 U toj se kući pokoju 
      Dižu samo žrtvenici, 
      Mjesta tu ne ima uboju 
      Na bojište hajd vojnici! 
      Tamo se neka pobiju, 
      Nu ovdje se krv ne lije, 
      Mirnoj samo čeljadi je 
      Tu podignut stanak blag. 
 VELIMIR 
 Recitativ. 
 Oružjem ste stan moj oskvrnili, 
      Ostavte ga, on je mira hram, 
      Baš da ste se u njem porodili, 
      Zatvoren bi zavijek bio vam. 
   
 Svršetni šesteropjev i zbor. 
 VELIMIR 
 S pred očih mi hodite 
      Od ovog su vama sata 
      Zatvorena ova vrata, 
      Ostavite navijek nas! 
 LJUBICA 
 Ah kako mi bjesnite 
      U srdašcu razne ćuti, 
      Sada prikor, sad bol ljuti, 
      Ah prestrašni to je čas. 
 OBREN 
 Oči suze ronite! 
      Mojoj muki nema kraja, 
      Ja sam prognan iz mog raja 
      Popada me grozni mraz. 
 LJUDEVIT 
 Ah nebesa smilite 
      Mojemu se milom drugu, 
      Tu preživit neće tugu; 
      Moj vapeći čujte glas. 
 VUKOSAV 
 Svi preda mnom strepite 
      Svi ste žrtva moga gnjeva; 
      Ha pod vami veće zijeva 
      Nemilosnog pakla jaz. 
 BRANKO 
 Srdžbe pakla kličite 
      Krv čovječja sad će teći 
      Ah ne mogu slast izreći, 
      Napunjen sam s kojom vas. 
 ZBOR 
 Odovud se dilite, 
      Gdje mirovni ljudi stoju 
      Ondje nema mjesta boju 
      Tu opstanka nij za vas 
   
 (Obren k Ljubici) 
   
 Zbogom dakle moje sve na svijetu 
      Mome slatkom ufanju je kraj. 
   
 (Otide sa Ljudevitom.) 
 VUKOSAV  (Velimiru razjaren) 
 Ja ti krvnu navješćam osvetu, 
      Da uvrijede ne opraštam, znaj! 
 VELIMIR 
 Ne bojim se tvoga smiješnog gnjeva. 
 LJUBICA. 
 Mili bože - sad ću mrtva past. 
 ZBOR 
 (Svi povuku sablje i stave se okolo Velimira.) 
   
 Dok nam sablja u desnici sijeva, 
      Čvrsto stoji tvoje kuće čast! 
   
 (Vukosav i sluga mu otidu naglo.) 
   
 (Zastor padne.) 
 
 
 
 DRUGI ČIN. 
 (Vrt, za kojim se vidi na lijevo Velimirov grad a na desno brdo, uz koje se proteže općinska staza.) 
 
 PRIZOR I. 
 OBREN 
 (ukaže se na stazi vrhu vrta, zatim) 
 VUKOSAV I LJUBICA. 
 OBREN 
 Ovamo me vuče njeka sila, 
      Kojoj tužan odoljet ne mogu, 
      Upravio, kud mi volja, nogu, 
      Bože, opet nalazim se tu! 
      Da te vidim još jedan put, mila, 
      Moram, moram, ma propao uma', 
      A zatim ću srjed bojnoga šuma 
      Zakopati svoju nesreću! - 
   
 (Pogleda dole u vrt.) 
   
 Ha, što vidim?... ona je ah ona! 
      U perivoj upravlja korake... 
      Ah Obrene, srca bud' smiona; 
      K njojzi, k njojzi, makar propao! 
   
 (Uljeze u vrt.) 
 VUKOSAV  (Ukaže se na istoj stazi). 
 Jel moguće? čeljadi opake!... 
      Ne varam se, on je, on je to!... 
      Sad po starog odmah Velimira... 
      Malo pre ga vidih u bližini, 
      Dovest ću ga... nek govore čini.-. 
 (Zloradno)  Mili Bože, lijepog prizora!  (Otide.) 
 
 PRIZOR II. 
 OBREN I LJUBICA. 
   
 (Ljubica je već s početka prizora unišla iz grada u vrt, sjela na jednu klupu i misleći, da je sama, naslonivši na lakat glavu utonula se u misli. Obren unišav u vrt stavi se na takovo mjesto, da ga Ljubica opaziti ne može, i motri ju nekim pobožnim čuvstvom.) 
 
 OBREN 
 Suzne oči u zemlju upira... 
      O da su mi njeine misli znane: 
      Lijek il itrov jesu l' za te rane 
      Tiho, ona usne otvora! 
   
 Napjev. 
 LJUBICA 
 Bože, u snu i u javi 
      Uvijek vidim samo njega, 
      On je meni život pravi, 
      On jedini vrhu svega. 
      Srce ovo nebo stvori, 
      Da za njime samo gori. 
   
 Jasna sunca topla zraka 
      Mirisnome što je cvijetu, 
      To su oči tog junaka, 
      Meni tužnoj na tom svijetu: 
      Životvorna ona sila, 
      Koja ga budi iz mrtvila. 
   
 Njega ovdi kad neima, 
      Nebo oblak krije tmasti, 
      Od njegova bića prima 
      Zemlja ova samo slasti: 
      Ne, bez tebe nema cijene 
      Život za me, moj Obrene! 
 OBREN  (ushićen). 
 Kliči srce! bukti plamom, 
      Ona ljubi, ljubi te! 
   
 (Stupi pred Ljubicu, koja se trgne uplašena, kad ga opazi). 
 OBREN 
 Ti si duša duše moje!... 
      Smrti! Sad me opstri tamom, 
      Dulje živjet odviš je! 
      Slast od rajske veća to je! 
   
 (Pade na koljena pred Ljubicu). 
 
 PRIZOR III. 
 PRVAŠNJI  (u vrtu) . VUKOSAV I VELIMIR  (na stazi vrh vrta.) 
 
 VUKOSAV  (Pokazujući u vrt na ljubovnike) 
 Sam sad vidi, jel' opsjena. 
 VELIMIR  (Zapanji se) 
 To je smjelost nečuvena! 
 LJUBICA  (Obrenu, koj se je već podigo) 
 Što te nosi sim Obrene? 
      Tu poguba čeka te... 
      Na tom mjestu ljubav vene... 
      Odma, odma dijeli se! 
      Nebo neće, zvijezde prijete; 
      U ponor se ne bacaj! 
 OBREN 
 Nek me smrve pakla čete, 
      Polag tebe grob je raj! 
   
 (ogrli ju). 
 VELIMIR  (vas razjaren) 
 Gdi je tane, da ga smrvi! 
 VUKOSAV 
 Ima osvete i bez krvi! 
 VELIMIR 
 Kaži mi ju - 
 VUKOSAV 
 U tvoj stanu - 
 VELIMIR 
   
 Hajdmo dakle! - 
 VUKOSAV  (Za se, kao u slavodobiću) 
 Dan osvanu! 
   
 (Obodva otidu naglo). 
 PRIZOR IV. 
 LJUBICA I OBREN. 
 LJUBICA 
 Umrijet za me ti bi dakle htio? 
 OBREN 
 Najsretniji ja bi tada bio! 
 LJUBICA  (ushićena) 
 Tak prisegu primi srca moga! 
 OBREN 
 To je preveć ah za umrloga! 
   
 Dvopjev. 
 OBREN 
 Plamen srca tog čistoga 
      Nema, nema kraja, 
      Jasni žar je on od boga, 
      Koji uvijeke traja - 
      Dovijeka sam tvoj, 
      O životu moj! 
 LJUBICA 
 Više srca srjed ovoga 
      Nema, nema vaja, 
      Kada tebe zovem moga, 
      Neću drugog raja. 
      Sve si grudi toj, 
      O Obrene moj! 
 LJUBICA 
 Čujem buku... sad me ostavi! 
 OBREN 
 Začas opet dojt ću k tebi. 
 LJUBICA 
 Da te straže vid'le ne bi! 
 OBREN 
 O lukav je bog ljubavi! 
 OBREN I LJUBICA ZAJEDNO 
 Zbogom dakle ma premila! 
      Nebeska te moć branila! 
   
 
 (Raziđu se. Obren iziđe iz vrta, a Ljubica uniđe u kuću. Jedan čas ostane pozorište prazno. Zatim dođe iz kuće Vukosav s plamtećimi od zloradosti očima.) 
 PRIZOR V. 
 VUKOSAV  (sam.) 
 
   
 Bit ću osvećen! Ja ne dvojim više! 
      Velimir se nagovorit dade, 
      Kćer prisilit, da Obrenu piše, 
      Da se odreče navijek svake nade: 
      Da je jurve drugom srce dala, 
      A što njemu kaza, bi tek šala. 
      Tako ću ga bacit š njegvog neba; 
      Ta poruga ranit će ga jače, 
      Neg da mu u grud ubodem sve mače, 
      Tako tako osvetit se treba! 
   
 Nu to jošte nije sva osveta, 
      Mom robinjom ima postat kleta, 
      Popalit ću njeinog oca dvore, 
      Proliti ću mnogu kaplju krvi - 
      I kad bude dole, što je gore, 
      I sve oganj i oružje smrvi - 
      Tada ću se umiriti ja! 
 
 PRIZOR VI. 
 PRVAŠNJI I BRANKO. 
   
 (Branko izvuče se polagano iz grada, još dok Vukosav ne dovrši. Ogledava se obazrivo, i kada vidi, da izvan Vukosava nikoga nema na pozorištu, približi mu se sasvim pouzdano). 
 
 BRANKO 
 Gospodine! 
 VUKOSAV  (trgne se i rukom za mač segne) 
 Tko je? 
   
 (Kad svoga slugu spozna, odlane mu) 
   
 Ti si? 
 BRANKO 
 Da! 
 VUKOSAV 
 Otkud momče? 
 BRANKO 
 Iz kuće Velimira. 
 VUKOSAV 
 Nij' moguće, - 
 BRANKO 
 U njoj znam sve kute. 
      Zlato vrata sva otpira. 
 VUKOSAV  (razveseljen) 
 Ah u zlato sveg okovat ću te! 
 BRANKO  (pouzdano) 
 U najboljem sve je redu: 
      U gradu je dvaest hajduka' 
      Poskriveno - koji ćedu 
      Nasrnuti na glas zvuka, 
      Kojeg trubljom dat ću ja. 
      Zatim ćemo ubit stražu, 
      (Malena je kako kažu) 
      I zarobit starca, djevu, 
      Pa predat ih tvojem gnjevu - 
      Dopada l' se osnova? 
 VUKOSAV 
 Jesu l' konji pripravljeni, 
      Da se na njih urobljeni 
      Odmah otprave u grad moj? 
 BRANKO 
 O ništa se ti ne boj. 
      Sve pripravih, i još prije, 
      Nek začuje selo buku, 
      Podajem ti vjernu ruku, 
      Srjed zida ćeš biti tvojije'! 
 VUKOSAV 
 Još počekaj neko doba, 
      I nuzljuba mojeg kleta 
      Želim imat za mog roba, - 
      Ništ je bez tog sva osveta - 
      On će skoro doći amo - 
 BRANKO 
 Znak nam dakle podaj samo, 
      Navaliti kada treba; 
      Tvoja četa na sve vreba. 
 VUKOSAV 
 U skrovište tvoje odlazi, 
      I u miru čekaj mene. 
      Nek se četa pre ne krene, 
      Dok ne pukne samokres. 
      Na me nitko već ne pazi, 
      Otprta su opet sada 
      Meni vrata toga grada, 
      Prevarit se dade knez; 
      Nu da opet kćer mi obeća, 
      To nij' za me više sreća, 
      Vidjet moram njegvu krv. 
 BRANKO 
 Nek se smrvi zlobni crv! 
 VUKOSAV 
 Hodi dakle, vrijeme leti, 
      Ja ću odma doći k vam! 
 BRANKO 
 Hulja, tko se ne osveti, 
      Poslovica to je nam. 
   
 (Otide). 
 PRIZOR VII. 
 VUKOSAV  (sam). 
   
 Recitativ. 
 Da osvetit, osvetit se trijeba, 
      Koji ima poštenje u grudi, 
      Sve će smrvit, sve ih gnjev moj hudi, 
      Strahoviti kano grom sa neba. 
   
 Napjev. 
 Dođi, dođi, o slatka osveto! 
      Ah za tobom samo gorim ja; 
      Dok ne smrvim ovo gn'jezdo kleto, 
      Moje srce imat neće pokoja. 
   
 Da iz grudi protivnika 
      Srce iščupa moja ruka, 
      Mnogo više to me nuka, 
      Neg sve blago, svijeta tog. 
   
 Već zdvojenja čujem viku 
      Nad gradom se plamen vije, 
      Sablja siječe, krv se lije, - 
      To su slasti srca mog!  (Otide.) 
 
 PRIZOR VIII. 
 LJUDEVIT  (sam) 
   
 (Kada otide Vukosav, ostane njeki čas pozorište prazno, zatim izide iza grma Ljudevit, vas razjaren). 
 
 LJUDEVIT 
 Nisam zaman u tom grmu vrebo; 
      Ha, što morah čuti, blago nebo! 
      Jel' moguće sred ljudskih njedara' 
      Tako ljuto srce da udara? 
   
 (Otide naglo iz vrta.) 
 
 PRIZOR IX. 
 OBREN, ZATIM LJUBICA I VUKOSAV  (na prozoru). 
 
 OBREN  (koji je došo u vrt s druge strane, 
      nego kojom je Ljudevit izašo) 
 Recitativ. 
 Evo me opet posrjed raja moga, 
      Ah posljednji možebiti krat! 
      O tako mi milostiva Boga, 
      To je gore nego smrtni sat! 
   
 Arioso. 
 Ne, nesretan onaj nije, 
      Hladna zemlja koga krije; 
      Tog života opačine, 
      Ne dopiru tja u grob. 
   
 Oplakujte sudbu stvora, 
      Tužan gledat koji mora 
      Svoje srjeće podrtine 
      Svog udesa jadni rob. 
   
 Recitativ. 
 Ali gdi je, za kom srce vene? 
      Da li jurve zaboravi mene? 
      Bože, bože jel' moguće, - 
      Zar joj smrznu srce vruće?! 
   
 (za čas) 
   
 Nu što čujem? Prozor se otvara... 
   
 (opazi Ljubicu na prozoru) 
   
 Ljubica je! Ona me ne vara! 
   
 (Ljubica baci pisamce kroz prozor, i povuče se naglo natrag). 
   
 Što to znači? Jedno pismo baci, 
      Pak se odijeli bez da me pogleda... 
      Ah to nisu, nisu dobri znaci, 
      Od užasa ah srce mi preda! 
   
 (podigne pismo, otvori ga, i kad ga pročita, trgne se kao gromom taknut, i pismo iz ruke mu padne.) 
   
 Sve je bilo dakle samo šala, 
      Cilj obijesti samo bijah ja?! 
 VUKOSAV  (pokaže se na jednom prozoru, 
      i gleda zloradno Obrena gdi se muči) 
 U srce mu već je strela pala, 
      To je slađe od rajskog raskošja! 
 OBREN 
 Ah koliko ljubih ju - 
      A ona se ludom meni 
      Tek rugaše!... 
 VUKOSAV 
 Sladošću 
      Vaji su mi izmijenjeni! 
 OBREN 
 Pokrio me vječni mrak! 
   
 (U zdvojenju povuče nož) 
 VUKOSAV 
 Sad je vrijeme, da dam znak! 
   
 (otide s prozora) 
   
 Arioso. 
 OBREN 
 Što ću u svijetu, gdje nij vjere, 
      Gdi se igra svetom ćuti - 
      O slađa je smrt sto puti'; 
      Lud je, tko ju ne izbere. 
      Zato dođi, dođi mila, 
      Mir tek dijeli tvoja ruka! 
   
 
 (Digne nož, da se probode, ali u tom trenutku pukne u gradu samokres, trublja zaori i nastane buka. Obren se trgne, i desnicu spusti, obrativši se, otkud buka dolazi) 
 
   
 Kakva to je halabuka? 
      Ko da bijesni bojna sila! 
   
 (iz grada se čuje zvuk sabalja) 
   
 Da, da, to je boj krvavi, 
      Tu se kolje, hrva, davi! 
      Dobro došo! Srjed sabalja 
      Da opadne junak valja! 
   
 (Baci nož i povuče mač) 
   
 Među sablje, među mače 
      Hajd u borbu sada! 
      Za kim nitko već ne plače, 
      Onaj lahko pada. 
   
 
 (Otrči podignutim mačem u grad. Buka u gradu sveđ raste, kad svoj vrhunac stigne, stane se omaljavati, dok sasvim prestane, i samrtna tišina zavlada.) 
 PRIZOR X. 
 VUKOSAV  (sam). 
   
 
 (Izide kao slavodobitnik mačem golim u ruci) 
   
 Pobjeda! Pobjeda! 
      Žrtva je izvršena! - 
      Svi su moji robi, - 
      Sve ih mač moj dobi!... 
      Slatka, slatka ti si osveto! 
      U prahu će pleme kleto 
      Sad preda mnom klečati! 
      Krv njihovu vidih teći, 
      Vidit ću ih još klečeći 
      Suze ropske roniti! 
      O slatka osveto! 
      O slatka osveto! 
   
 (Okrene se prama otvorenim gradskim vratam). 
   
 Ej junaci sa robovi simo! 
      Pa hatove odmah zajašimo; 
      Još daleko nam je poć, 
      A blizo je jurve noć! 
 
 PRIZOR XI. 
 PRVAŠNJI. VELIMIR, LJUBICA. OBREN  (razoružan i u desnicu ranjen).  BRANKO. HAJDUCI  (posljednji vodeći urobljenike)  -  (počme se mračiti.) 
 
 HAJDUCI 
 Evo tu su gospodaru, 
      Rec', što da se š njimi zbije? 
      Da poginu u požaru, 
      Il da im se krv prolije? 
      Biti, plijenit, harat, klat 
      To je dobar naš zanat! 
   
 (povuku noževe, i hoće da nasrnu na zarobljene, koji mirno stoje prezirajući ih. Ljubica s razriješenom kosom). 
 VUKOSAV 
 Stante, nisu to nišani 
      Za junačke nože vaše, 
      Za drugo su izabrani, 
      Za njih krvnik sablju paše! 
 HAJDUCI 
 Pravo veliš, - evala! 
      Š njim' na kolo, vešala! 
   
 (metnu nože u korice, i povuku se natrag) 
 VUKOSAV  (Stupi pred zarobljene ponosito, i prezirnim posmijehom). 
 Što mučite? zanijemi l' vas stra'? 
 VELIMIR 
 Ne zlotvore - tvoja nevjera! 
 LJUBICA 
 Pak si htio, tom da ruku dam? 
 VELIMIR 
 Što učinih, gorko se kajam! 
 LJUBICA 
 Ti prisili mene, Obrenu 
      Da napišem onaj lažljiv list. 
 OBREN 
 Govoriš li, dušo, istinu? 
 LJUBICA 
 Plamen k tebi moj bi uvijek čist! 
 VELIMIR 
 Zaslijepi me kleti zlotvor taj! 
   
 (Pokaže na Vukosava) 
 VUKOSAV  (Vas razjaren Velimiru) 
 Jezik ću ti dat iščupat znaj! 
   
 Peteropjev i zbor. 
 VELIMIR 
 Ako u nebu stanuje 
      Bog, koj pravdu ljubi, 
      Koj prot njojzi rojuje, 
      Zašt' ga ne pogubi? 
      A većega nij' zlotvora 
      Na tom svijetu neg je taj! 
   
 (Pokaže na Vukosava.) 
 OBREN 
 Ah od zlobna udesa 
      Mnogo ja prepati'; 
      Nu ipak vas, nebesa, 
      Stroga neću zvati, 
      Za noćjom se vraća zora, 
      Natrag dobih opet raj! 
 LJUBICA 
 Kad uvjerih Obrena, 
      Da ja nisam kriva, 
      Nek slobodno studena 
      Zemlja me pokriva. 
      Premda stojim vrh ponora, 
      Ja ne ćutim ipak vaj! 
 VUKOSAV 
 Slatka ti je osveta, 
      To ja ćutim sada, 
      Bila sveta, prokleta 
      Ta tek sa mnom vlada; 
      Uništit vas gnjev moj mora, 
      Razljućen je  strašan  zmaj! 
 BRANKO 
 Kad se knezi ražaju, 
      To su dani lijepi! 
      Tad se samo pitaju [1] 
      Zlatom gladni žepi. 
      O, da takvih od prizora 
      Ne bi bio samo kraj! 
 ZBOR 
 Kakva radost gledati 
      U zdvojenju ljude, 
      Sve pod vatru stavljati 
      I mačeve hude! 
      Neka živi našeg zbora 
      Taj veseli običaj! 
   
 (Međutim je već noć nastala.) 
 VUKOSAV.  (Hajdukom) Recitativ. 
 U grad bacte vijence sad od smole, 
      A zatim se na put spremite! 
 ZBOR 
 Vatra, vatra! s zidinami dole! 
      Naprijed braćo! palte! rušite! 
   
 (Nasrnu u grad, a malo zatim vatra bukne ispod krova.) 
 VUKOSAV  (prama Ljubici rugajući se.) 
 Gledaj dušo, kako se to svijeti, 
      Pir svadbeni tako slavim ja! 
 LJUBICA 
 Spred očiju okrutniče kleti! 
      Stić će i tebe ruka božija! 
 VELIMIR 
 Nemate li strijela o nebesa? 
 OBREN 
 O da mogu ganut desnicom! 
 VUKOSAV  (oholo) 
 Starče, više neima čudesa, 
      Onaj gore posta jurve trom! 
 ZBOR  (Dođu iz grada.) 
 Plamen bukti, bolje mjesečine 
      Na put nije od potrjebe nam! 
 VUKOSAV 
 Za ovolike slasti i miline, 
      Ne znam kako da zahvalim vam. 
 VUKOSAV 
 Naprijed dakle smjela četo! 
      Sharano je gn'jezdo kleto, 
      Posla više ovde nij. 
 BRANKO 
 Pospješimo stope naše, 
      Naklada nam jurve maše, 
      Vijek nam nasta zlaćeni! 
 VELIMIR 
 Ostaj zbogom mili stane, 
      Od rastanka ljute rane, 
      Više od ropstva peku me! 
 LJUBICA 
 Razdijelit me možeš silo, 
      Od sveg, što je meni milo; 
      Nu to srce snizit - ne! 
 OBREN 
 Tvoje usne zaman kliče, 
      Ipak tebi, okrutniče, 
      Ne zavidi sužanj tvoj! 
 ZBOR 
 Naprijed, naprijed momci smjeli, 
      Da budemo sad veseli, 
      Otarimo bojni znoj! 
   
 
 (Uzmu roblje u srjedinu i svi nasrnu u divjoj razuzdanosti kličeći prama vratima, kad - najedanput sa svih strana ukaže se mnoštvo oboružanih seljana, koji na odlazeće puške nanišaniše. Na taj nenadani sastanak trgnu se svikolici, ustupe i zapanje se. Njeki od seljana nose također užgane baklje.) 
 PRIZOR XII. 
 PRVAŠNJI, LJUDEVIT I OBORUŽANI SELJANI. 
 
 LJUDEVIT.  (koj se kao vođa oboružanih seljana 
      stavi s jednom hrpom oboružanoga ljudstva na cesti vrhu vrta) 
 Stante hulje! sa oružjem dole! 
      Sa svuda ste već opkoljeni! 
 VUKOSAV 
 Ha, kakve su riječi to ohole? 
   
 (Baci pogled okolo naokolo, a kad vidi sa svih strana oružje sjati, vas skrušen zavapi) 
   
 Vajme, svi smo, svi izgubljeni! 
   
 (za čas oporavi se opet) 
   
 Nu i ona sa mnom bar nek pade! 
   
 (poruče nož, priskoči k Ljubici i hoće da ju probode - ali u isti trenutak ispruži pušku Ljudevit, i Vukosav sruši se smrtno ranjen) 
   
 Do-bro zgo-di! ha-pa-kle-ni ja-de! 
   
 (umre.) 
   
 
 (Kad to vide njegovi momci, stanu ustupljati, a oboružani seljani navale na nje. Nastane borba - nekoliko pušaka pukne. Seljani nadvladaju - a kad se opet sve umiri, oslobođeni i njihovi oslobodnici kleknu Bogu hvaleći na pobjedi.) 
 
 ZBOR 
 Slava tebi na nebesi', 
      Ljubav koj sveđ branio jesi. 
      Tvoja učini milost sada, 
      Ljubav zlobu da nadvlada. 
   
 (Zastor pade.) 
 
 
 
   
 
   
 
 [1]   pitati  - hraniti 
 
 
 
 Rječnik 
 arioso  (tal.) - "na način pjesme"; pjevni dio recitativa u operi 
 ćut  - osjećaj 
 hat  (tur.) - at, konj, ždrijebac 
 jurve  - već 
 naklada  - nagrada, plaća 
 nepokoj  - nemir 
 nuzljub  - suparnik u ljubavi 
 obustaviti  - zaustaviti 
 odijeliti se  - otići, rastati se 
 omaljavati se  - smanjivati se 
 pitati  - hraniti 
 ražati (se)  - klati (se), ubijati (se) 
 svijetiti  - svijetliti 
 trebi  - treba, potrebno je 
 vaj  - jad 
 zaman  - uzalud 
 
 
 Bilješka o autoru 
 Dimitrija Demeter 
 Zagreb, 21. 7. 1811. - Zagreb, 26. 6. 1872. 
   
 Dramatičar, pjesnik i kazališni djelatnik grčkog porijekla, Dimitrija Demeter je jedan od vodećih književnika ilirskog preporoda, najzaslužniji za utemeljenje novijeg hrvatskog kazališta. 
   
 Porijeklom je iz bogate grčke trgovačke obitelji koja se u 17. stoljeću doselila u Hrvatsku. Gimnaziju je polazio u Zagrebu. Studirao je u filozofiju u Grazu (1827-1829) i medicinu u Beču (1829-1834). Studij medicine nastavio je u Padovi gdje je 1836. godine i diplomirao. Liječničko zvanje napustio je najvjerojatnije oko 1841. godine, kada se pridružio voditeljima hrvatskog narodnog preporoda. U tom razdoblju prestaje pisati na novogrčkom, nastavljajući stvarati na hrvatskom jeziku. Kao osnivač Društva dragovoljaca zagrebačkih (1847), organizator gostovanja novosadskog Letećeg diletantskog kazališta (1853), te repertoarskom prevoditeljskom djelatnošću, uvelike je pridonio utemeljenju stalnog zagrebačkog kazališta (1861), kojega je bio umjetnički ravnatelj, dramaturg i upravitelj. Sudjelovao je u ustanovljavanju hrvatskog pravnog i političkog nazivlja u  Juridisch-politische Terminologie für die slavischen Sprachen Oesterreich  (1853). Bio je urednik i suradnik brojnih časopisa ( Danica, Hrvatski sokol, Iskra, Kolo, Narodne novine, Neven, Südslavische Zeitung  i dr.) u kojima je objavljivao književna djela, programatske članke, prikaze, jezične rasprave i dr. 
 U dramskom stvaralaštvu okušao se već u gimnazijskim danima tragedijom na novogrčkom jeziku ( Virginija ). Godine 1838. objavio je  Dramatička pokušenja , odnosno, drame  Ljubav i dužnost  te  Krvna osveta  nastale prema predlošcima dramskih djela A. Gleđevića ( Zorislava ) i Š. Gundulića ( Sunčanica ). 
 Iako je već prvim  pokušenjima , točnije njihovim programatskim predgovorom, postao jedna od središnjih figura onodobnog književnog života, potpunu afirmaciju stekao je romantičarskom historijskom poemom  Grobničko polje  (Kolo, 1842), čiji je lirski odlomak  Pjesma Hrvata  bio jedna od najpopularnijih preporodnih budnica. Riječ je o pjesmi  Prosto zrakom ptica leti  koju je uglazbio V. Lisinski. Poema je nastala povodom šestote obljetnice bitke na Grobničkom polju, gdje su prema legendi koja se u to doba smatrala povijesnom činjenicom Hrvati porazili Tatare (Mongole). Uzor Demetru u prvom redu je Byron. 
 U razdoblju od 1844-1846. Demeter je u  Iskri  objavio niz prošlošću sadržajno zaokupljenih pripovijedaka ( Ivo i Neda, Otac i sin, Jedna noć, Vijavica ). Premda te pripovijetke nemaju veće umjetničke vrijednosti, smatra ga se za utemeljitelja hrvatske novelistike. 
 Godine 1844. Demeter je u Beču objavio povijesnu tragediju  Teuta , praizvedenu tek 1864. godine. Premda je ranije imala uspjeha kod čitatelja, na sceni nije doživjela uspjeh. Nastala na historiografskim (Polibijeva  Historija , rat Teute i Rima 229. godine pr. n. e. zbog gusarstva) i književnim (Vergilije, Shakespeare, Schiller, Kleist, stari dubrovački pisci) izvorima,  Teuta  interpretira pad naroda kao posljedicu njegove neslogom obilježene prošlosti, izražavajući politički program i ideologiju ilirskog pokreta, ponajviše po pitanju ilirskog porijekla Hrvata. Osnova motivacije likova je sukob ljubavi i dužnosti, tipično klasicistički motiv. U dramaturškom aspektu rukovodi se, osim ponajviše klasicističkim načelima, Shakespeareom i Schillerom. Patriotska romantična uzvišenost prekida se arkadijskim idiličnim prizorima. S  Teutom  se po prvi put u dramu uvodi epski deseterac. 
 Kazališnu scenu Demeter je obilježio i kao autor libreta opera  Ljubav i zloba  (praizvedena 28. 3. 1846) i  Porin  (1850-1851), za koje je glazbu skladao Vatroslav Lisinski (1819-1854). Dramaturški se osobito uspjelim smatra  Porin,  gdje je povijesna građa upotpunjena uspjelim romantičarskim ljubavnim zapletom. 
 Nekoliko Demetrovih dramskih djela smatra se izgubljenim ( Dion, Pomoć iznenada ), dok je u rukopisu sačuvana još drama na njemačkom jeziku  Der Eispalast  ( Ledeni dvorac ) napisana najvjerojatnije 1852. 
   
 * * * 
   
 Libreto  Ljubavi i zlobe , prve hrvatske opere, nastao je preradom libreta Janka Cara (1822-1876), čiji je prvotni naslov bio  Uzajamna vruća ljubav . Demeter je operu preradio 1845-46, promijenivši joj i naslov. U libretu je vidljiv utjecaj Schillerove tragedije  Spletka i ljubav . Radnjom je smještena u neodređenu dalmatinsku prošlost, u okolicu Splita, a dramskom strukturom dominiraju ljubavni zapleti. 
 Članovi ilirskog pokreta dugo su se vremena bavili idejom hrvatske nacionalne opere po uzoru na rusku operu  Život za cara (Ivan Susanjin)  Mihaila Glinke. Glavni poticatelj nastanka i izvedbe opere bio je Albert Ognjan Štriga, koji je od Janka Cara naručio libreto, a od Lisinskoga glazbu. Obzirom da nije bio zadovoljan rezultatom, Demeter je znatno preradio libreto i on se zato pripisuje njemu. Nastupali su pjevači amateri: Štriga je pjevao ulogu Obrena, ulogu Ljubice pjevala je grofica Sidonija Rubido, Ljudevit Pichler Ljudevita, Kamilo Wiesner Livadić Velimira, a tenor Franjo Stöger-Stazić, koji će jedini kasnije imati zapaženu karijeru, pjevao je Vukosava. Dirigent, redatelj, scenograf i dr. bili su pripadnici njemačke družine. Hrvati su tako dobili nacionalnu operu neposredno nakon Rusa, a prije Poljaka i Čeha. Nakon ove jedinstvene izvedbe, hrvatske se opere neće izvoditi sve do 1870. godine i uspostave stalnog opernog ansambla pod ravnateljstvom Ivana Zajca. 
 Godine 1846. opera je reprizirana čak šest puta, a 1847. godine još jednom, što svjedoči o njezinom iznimnom uspjehu. Međutim, u novije vrijeme izvodi se vrlo rijetko, najčešće samo u dijelovima. 
   
 
   
 Tekst prema: 
 
 Janko Car i Dimitrija Demeter:  Libreti opera Vatroslava Lisinskog,  prir. Vladan Švacov, Nikola Batušić, Martina Aničić, Glazbena knjižnica Matice hrvatske, knjiga 1, Matica hrvatska, Zagreb, 1999. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Dimitrije Demetra su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-162-9 
   
 © 2013. Bulaja naklada d.o.o. 
 
 