
 
 Pjesme 
 Vladimir Čerina 
 
 
 Sadržaj 
 HEROJI 
 JEDNO BOŽJE VEČE 
 SJEĆANJE 
 NOĆNI VJETROVI 
 NA KIŠI 
 ZA PIJANCIMA 
 U ZORU 
 CRNA NOĆ 
 MOLITVA BLUDNICI 
 NA PUČINI 
 NOVO ROĐENJE 
 BLUMINIJA 
 MUKA TAMNICE 
 GROZNICA SRCA 
 SAN DJETINJSTVA 
 POSLIJE MUČENJA 
 ARDENZA 
 TIŠINA 
 TUGA NOMADA 
 SAMOĆA I VINO 
 ORCAGNA 
 PUSTINJA 
 ANAGRA 
 ČEMER I DALJINE 
   
 Rječnik 
 Bilješka o autoru 
 Impressum 
   
 
 
 HEROJI 
   
 Kud odoste vi što ste za cio vijek postajali mlađi i za dvije gore jači i za tri mora beskrajniji kod prve vatre ranoga sunca i što skrušeni i smjerni bijaste kao Hrist pri blagom i tihom nicanju prvih večernjih zvijezda? 
    Zar nema više vas davnih što ste nosili breme za vjekove bez roptanja, dobri, predobri, kao bog, tražeći još brdo na brdo? 
    Gdje nestaste vi što ste zaneseni gledali u nebo dok slijepi hodaste pored crnih jama i bolno ste udarali svijetlim čelom u mračne grebene? 
    Nema više nijednog od neumornih vječnih putnika po cestama samim, bijelim i dugim, dugim kao žalost tužne pjesme naših njiva sužanjskih? 
    Gdje su ti bogati siromasi sa rajem što imahu u očima, sa pticama drobnim na usnama, sa legendama u duši sunčanim za vjekove, pukove i narode? 
    Već nema tih duša što same su, nijeme i tihe išle, išle i išle kroz gomile mrtve i puste sa paklina ognja što ništi kao otrov božjega gnjeva i s himnama ljubavi što živi i stvara? 
    Heroji, o gdje ste, heroji? 
   
 Iz eseja  Pjesnik nas sutrašnjih 
 Savremenik,  1914. 
 JEDNO BOŽJE VEČE 
   
 Na prozoru. - S polja dah sutona pline, 
    Dah sutona ljetnjeg s mirisima trava, 
    Bujnih, divljih ruža iz parka i šume; 
    Dah sutona struji i ulazi u me 
    Kao divna neka melodija plava 
    Sa raspukle, stare, prašne violine. 
   
 Slazi suton, slazi, jednako, polako, 
    Na krovove trošne starih kuća ovih, 
    Štono nijemo stoje daleko od grada, 
    Tu gdje pokoj vlada, tu gdje pokoj vlada. 
    Mala soba moja već u mrak se ovi. 
    I sneni je čudno, čudno, čudno tako. 
   
 Već i veče palo; prozirno i meko 
    Po nebu su drhtat mnoge zvijezde stale, 
    Mnoge zvijezde, zvijezde, neizbrojne zvijezde, 
    Trepere i dršću i u beskraj jezde 
    Niz pučinu plavu biserne i male, 
    A grad sjajan pliva, u dolu, daleko. 
   
 Sva je duša moja nekom slatkom boli 
    Ispunjena sada s ovog rijetkog časa. 
    O, veliki Bože! - i  Zdravomarija 
    Milosna se, snena, po zraku talasa - 
    Dok se duša tiha blaženstvom umija 
    I skrušeno moli, i skrušeno moli. 
   
 Hrvatska mlada lirika , 1914. 
 SJEĆANJE 
   
 Išao sam gradskim ulicama dugo 
    Zamišljen, sumoran, jedne kišne noći. 
    Bilo mi je samom makar kuda poći, 
    Makar kuda poći i ne željet drugo. 
   
 Slušao sam kako sa krovova svijeh 
    Po kamenu voda, kroz tišinu, pada; 
    Kako zvoni bolno, u toj noći, kada 
    Nimalo mi duša za radosti nije. 
   
 Želio sam da bih utonuti mogo 
    U maglu, u tamu, iščeznut ma kuda; 
    Da počinka nađe moja pamet luda 
    I duša osamom ispaćena mnogo. 
   
 Kočije su brojne mimoišle mene 
    I sa šumom mnogi automobili, 
    U njima su dame bile sve u svili 
    Umotane, snene, tiše i od sjene. 
   
 I posljednji gosti iz sjajnih kavana 
    Odlažahu kući brzijem korakom, 
    A ja sam očajan, sam, sa teškim mrakom: 
    S dušom koja ne zna ni sreće ni dana. 
   
 Ostadoše gradske tad ulice same, 
    Krijuć sva stradanja moje duše mlade, 
    I tek noć je ona mogla da mi dade 
    Ženu, odnekuda, rođenu iz tame. 
   
 Kao da sanjaše da ja čekam na nju 
    Te podijeli sa mnom onu noć i tugu, 
    Prišla mi je dobra kao znanom drugu 
    I dala mi radost ni od sunca manju... 
   
 Opet noćas, evo, sa krovova svijeh, 
    Dok na pločnik voda, kroz tišinu, pada 
    I dok zvoni bolno, u toj noći, sada, 
    Kad mi duša trudna za radosti nije. 
   
 Za radosti one što ih svatko ima, 
    Ja te želim, ženo, oh, ženu izgnana, 
    Te ko ni ja ne znaš ni sreće ni dana 
    Da nas opet silna obezumi plima! 
   
 Hrvatska mlada lirika , 1914. 
 NOĆNI VJETROVI 
   
 Iz zidova crnih i mrkih zgrada 
    Strava i tuga bezutješna bije; 
    Puste su ulice velikog grada, 
    Po njima sablasno vjetar tek vije. 
   
 Na nebu zvijezde nijedne nema, 
    Visoka svjetla sijaju sama, 
    Vjetar na mahove odraze lama, 
    Strahotno baca po gradu što drijema. 
   
 Mrtve i puste su ulice same, 
    Čudno to po njima vjetrovi stenju, 
    Sve dolaze nekud hladni iz tame, 
    Rasiplju svjetla po sivome stijenju. 
   
 A odrazi plaze i sjena niče, 
    Jedna, po zidu, golema se nosi... 
    Groza me trese. Dok vjetrovi kriče 
    Za mnom, ježuri mi idu po kosi. 
   
 Hrvatska mlada lirika , 1914. 
 NA KIŠI 
   
 Još od ranog jutra nebo mlako, sivo, 
    Nije dalo sjaja, ni malo topline; 
    Po gradu je vas dan težak umor plivo 
    I sve oči mutne, lica bez vedrine. 
   
 Padala je kiša nesnosna i hladna, 
    Sa krovova tužno cijedila se voda, 
    Gruba atmosfera sirova i gladna, 
    Nebo bez utjehe i plavoga svoda. 
   
 Nigdje jedne boje tople niti smijeha, 
    Ništa, već ta žurba bolesna i uska, 
    Pa sa neba nijemog, krovova i streha, 
    Kiša, sitna kiša što polako pljuska. 
   
 Sve što život čini sa pločnika goni 
    Radnike u traljam i dame u svili. 
    Ulice se prazne. Dok kiša romoni, 
    Zemljom blatna voda protječe i mili... 
   
 O, još samo malo pa će i noć pasti 
    I u dušu ući čežnja jedne tuče 
    Olujne, bezmjerne, a tada će kljasti 
    Poći mrtve ure k počinku ko juče. 
   
 Sutra opet tako, vječno isto, snova, 
    Ja ću sam da sanjam na očajnoj kiši, 
    Kisneć, bludeć, gonjen od sunčanih snôvâ 
    Ulicam bez kraja, kad su glasi tiši. 
   
 Hrvatska mlada lirika , 1914. 
 ZA PIJANCIMA 
   
 Izlazim iz kuće. Ponoć trudno zvoni. 
    Ne znam gdje da krenem, tek nešto u meni 
    U daleku noć me negdje sama goni. 
   
 Tri pijanca ćuteć minuše ko sjeni, 
    Tri pijanca sama, i opet tišina 
    Prosula se hladna kroz tamu jeseni. 
   
 Ne znam gdje da krenem, dok kobnih milina 
    Čudan glas me zove iz magle u tminu. 
    Negdje mi je poći, negdje mi je poći. 
   
 I još jedna duša naglo u noć minu... 
    Sve je mirno, gluho. Strah me je te noći 
    Mrzle, tuđe, grobne. U njoj snovi ginu, 
   
 Svijetli snovi ginu, no glas mutne sreće 
    Sablasno doziva: negdje mi je poći, 
    Makar na kraj noći, baš gdje snovi ginu. 
   
 I nit znadem kako, noga sama kreće 
    Kud su tihe pošle četri pjane sjeni, 
    A dobro srce zebe, zgrčeno u meni. 
   
 (O, sijati sunce opet sutra neće 
    Glava će mi biti i bez vina pjana 
    I žalosna duša cijelog božjeg dana.) 
   
 Hrvatska mlada lirika , 1914. 
 U ZORU 
   
 U grudima našim gorjeli su plami 
    Noćas, svih stradanja što su davno bili, 
    I još što će doći, i sve što smo snili. 
    Pjevali smo tugu bola što smo sami. 
   
 Pjevali smo očaj, život što razara, 
    Ovaj život hladni, s malo ideala, 
    Dok u sobi na nas jedna svijeća mala 
    Bacala je svjetlo blijedo i bez žara. 
   
 Lica su nam bila u tamu ovita 
    I duše su naše bile pune mraka. 
    O, bezdane duše, od kojih je svaka 
    Jaka da se sledi i ništa ne pita. 
   
 Ništa da ne želi, ničem da se nada 
    Daleko, u miru, gdje šuti nirvana, 
    Jer, osjećamo dobro, naša mladost rana 
    Tek je mijena tužna neprolaznog jada. 
   
 I ko baklja koja polako plamuca 
    Izgarajuć zorom, tako duše naše 
    Postepeno venu, čekajući čase 
    Dok posljednja ura svakoj ne zakuca. 
   
 I vjeruj mi, dušo, nije teško znati 
    Da i zadnji čas nam jednom doći mora, 
    Čas jedinog spasa kao ova zora, 
    Kad nam bude vrijeme na počinak, spati, 
   
 Odmoriti, dušo, naše duše moćne 
    Što su pune sunca naših ludih sanja. 
    Zora je sve jača, a noć je sve tanja, 
    Utonimo, dušo, u svemire noćne. 
   
 U beskrajne vise zorâ i maštanja 
    Utonimo, dušo... oh, noć je sve tanja! 
   
 (1915.) 
 Forum , 1964. 
 CRNA NOĆ 
   
 I noćas redom divne zvijezde gasnu, 
    Crna tuga pada na sve stare zgrade, 
    Ja sumoran opet krećem u noć kasnu. 
   
 S vjetrom gdjegdje naglo kap od kiše pade. 
   
 Kako ječi prazno kamen pod nogama! 
    Prozorima vjetar teški silno treska 
    I zavija kobno gluhim ulicama. 
   
 Mokro svjetlo mrtvo na asfaltu bljeska. 
   
 Zašto milost neba u to crno doba 
    Tužan tražim tako kroz kišu u mraku? 
    O, noć je ovo sa zadahom graba! 
   
 Krik odavno palih još pliva u zraku. 
   
 Ovuda su prošli moji dragi davni, 
    Sto nemirnih duša koje nikad sreća 
    Ogrijala nije; i dok nebo tavni 
   
 Pijan vjetar šumi minula proljeća. 
   
 Mrtvi, čujem, tužno mene noćas mole 
    Glas u duši zvoni (iz dubine pada) 
    I zovu me pjani put te noći gole... 
   
 Vjetar šumi, šumi more crnih nada! 
   
 O, moj Bože silni, daj mi pokoj duši! 
    Stišaj jadno srce što nejasno bunca! 
    Ova noć sablasna opija i guši. 
   
 Vjetar šumi, šumi mrak ugaslih sunca! 
   
 Zar ću dovijek patit sa nejasne bijede 
    Neznane mi braće, u noć pustu, kasnu? 
    Kud to moji puti u mrak crni gredu? 
   
 Vjetar šumi, šumi... Divne zvijezde gasnu. 
   
 I dok voda s vjetrom čas jače pa tiše 
    Ulice i zgrade neprestano moči, 
    Vidi se gdje netko sam i posred kiše 
   
 smeten negdje u noć tetura i kroči... 
   
 Rim, 1915. 
   
 Forum,  1964. 
 MOLITVA BLUDNICI 
   
 Blijeda u licu i trudna u stasu 
    U očima stidna, puna pokajanja 
    Ona ide sama ko što duša sanja: 
    Mjesečina bijela na mrtvom talasu. 
   
 Dobra ženo, gledaj, miriše i za te 
    Ovo bijelo cvijeće, i te tihe staze 
    Stvorene su da ih tvoje noge gaze, 
    Svud prašine sunca tvoju kosu zlate. 
   
 Dok ti ideš skromna, gledajuć preda se, 
    Dobra ženo, vidi, više tvoje glave 
    Sve visine sunca ljeskaju i plave 
    I sa svih se strana božje ptice glase. 
   
 O, raduj se, ženo, ovom svijetlom danu, 
    U očima tvojim rumen sunca bljeska, 
    Uzmi ružu bijelu i salomi granu, 
    Rad tebe se more prelijeva i ljeska. 
   
 Skini tugu, ženo, sa čela i lica, 
    Mir zeleni s krošnjâ ćarlija i hladi, 
    Slušaj, kuca plavo srce ljubičica 
    I lije se miris bagremova mladih. 
   
 Zaboravi, ženo, na sve što je prošlo, 
    Pusti tamnu slutnju sviju skorih dneva, 
    I za tebe jednom proljeće je došlo, 
    I za tebe jednom cijela šuma pjeva. 
   
 A kada sunce za sve bijele dane 
    I nad tvojom lijepom, trudnom glavom siđe, 
    Još će pjesnik biti, ženo, kao lane 
    Da ti kao sestri ma gdje bilo priđe. 
   
 Livorno, 1915. 
   
 Forum,  1964 
 NA PUČINI 
   
 Već se i ne bijele visovi od gora, 
    Pun je zvijezda tihi vas nebeski svod; 
    Sa šumom se valja sred sinjega mora 
    Ko planina teški i golemi brod, 
   
 Noć miruje tamna, gluha i duboka, 
    Na velikom brodu sve već mrtvo spi; 
    Samo zvijezde plove sred neba visoka, 
    Ko u građi praha rasplinuti sni. 
   
 I crn oluj na dnu sinjeg mora spava, 
    Nasred broda blijedim zanesen i sam: 
    Gledam ta nebesa bez oblaka, plava, 
    A u meni gori jedan silni plam. 
   
 Čini mi se da sam jedan od gusara 
    Davnih što su mrki uz vjetrova let, 
    Išli ovim morem što ga brod to para - 
    O, kako je divan i beskrajan svijet! 
   
 Do svih međa trepte nebesa daleka, 
    A sva tama snova vri u srcu mom, 
    Šumim kao vali razlivenih rijeka; 
    Sam sred noći huči broda huk i lom. 
   
 O, to pusto more kome nema kraja, 
    Ove noći kruži jedan bijeli grad; 
    Ljubi golo stijenje moga zavičaja, 
    Dok na svakom pragu sjedi smrt i glad. 
   
 O, to pusto more što huji u tami, 
    Ove noći mokri vas usnuli žal; 
    Svi borovi, vidim, sa hridina sami 
    Mrtvo nebo mole, slomljeni nad val. 
   
 Ah, gdje su mi moje poljane i bašte? 
    Na kojoj mi strani leži mrtvi rod? 
    Dokud noć se kreće, vali, vali prašte, 
    I crn, kao neman, bludi pusti brod. 
   
 O, da l' još na suncu moji krovi bliješte? 
    I cvjetaju jošte karanfil i krin? 
    Sva užeta šume, fijuču i trešte, 
    Dna, utrobe mora što ga valja džin... 
   
 Zemljo, zemljo moja! Nebo i pučinu! 
    Ja bih svu da grlim, od gorenja pjan, 
    Saharom svih čežnja u meni što ginu 
    Za tobom, i nikad da me vidi dan! 
   
 Ne, ti nisi nikad bila tako sveta 
    U ovoj daljini dok ja nemam tlo; 
    Kao jednu zvijezdu nekog drugog svijeta, 
    Ja te gledam divnu, izgubljen i go. 
   
 Sva pučina tamna još sinj brod svud ganja; 
    Gle, mene će bacit na neznanu lit; 
    Na kraj mora ovog gdje se sunce sklanja, 
    Moj pijesak će da piše tvoj nebeski mit! 
   
 (1915.) 
   
 Srpske novine , Krf, 1916. 
 NOVO ROĐENJE 
   
 Kad ti primim ruku, ovu ruku plahu, 
    Sva se duša moja orosi i prene; 
    Ti me gledaš nijema, šutljiva, u strahu, 
    Dok ti grudi drhte jedva nesmirene. 
   
 Ne znaš da si srcu novu mladost dala, 
    Ni da si mi život obnovila trenom, 
    Pa me gledaš okom tamnoga kristala 
    I pitaš me blijeda izgubljenom zjenom. 
   
 Ni sni moji nisu od tebe mi draži, 
    Ti me okom hraniš, kao dijete hljebom, 
    Oprala si s mene sto hiljada laži, 
    Skinula ko dugu što vene pod nebom. 
   
 Kad se sjajnom dušom tvoga tijela pojim, 
    Ja ne vidim šta je mutni dan i bajke; 
    Kada glavom klonem na rukama tvojim, 
    Čujem - čelom prođe milost dobre majke. 
   
 Blagoslovljen Gospod nek je, ženo smjerna, 
    Ti što mladost prođe u čekanju na me, 
    Netaknuta, lijepa, sveta, neizmjerna, - 
    Već tri ljeta puna gori nebo za me. 
   
 Htio bih da pođem sa jedinom tobom, 
    Nekud preko mora, poiznad oblaka, 
    Da te vjenčam bijelu životom i grobom, 
    U predjele zvijezda i crvenih maka. 
 Svaki dan u trudnom da prođe oranju 
    Zemlje koja nikad ne vidje orača, 
    U tišini trave i u cjelivanju, 
    Da nam pala snaga do jutra ojača. 
   
 Svake noći ja bih tvoje noge prao, 
    Izranjene, bose i pune od gliba, 
    A usnula kad bi, makove bih brao, 
    Krunio ti glavu što se u snu ziba... 
   
 Ne, ti nećeš znati, neizmjerna ženo, 
    Nikad, što te tako preko svega volim, 
    Ni što mi je oko tobom opijeno, 
    Ni što glas mi dršće, ko da hljeba molim. 
   
 O, kada bih rekô, tog istoga časa, 
    Puklo bi mi srce samotno u dvoje 
    I onda ko zvijezda bez jednoga glasa, 
    Ugasnô bez daha na te grudi tvoje. 
   
 Cetinje, 1915. 
   
 Slavenski Jug , 1917. 
 BLUMINIJA 
   
 Bijel u cvijeću sniva jedan zamak mira, 
    Ko iz tajne priče davna ljubav tiha; 
    Svake noći ruka nevidljiva dira, 
    Ko snijeg bijele zvuke čežnjivo, istiha. 
   
 Kad se mrakom prospu dasi i tišine 
    U njem bdije blijeda jedna divna žena: 
    Svakim zvukom cijelo njeno srce gine, 
    Svakim zvukom jeca sama duša njena. 
   
 Sve molitve srca u snu nerečene 
    S tihom pjesmom pođu mirom neba čista 
    I velike suze nikad prolivene 
    Zvijezdâ svjetlost traže što samotno blista. 
   
 O, ja shvatam nemir ovog bola tajnog, 
    Što sve mukle moći zvijezdâ sjaj cjeliva, 
    I potresa čežnju prostora beskrajnog 
    Dok sve bijelo cvijeće s mirisima sniva. 
   
 Lijepa, tužna ženo! Ne, vi niste sama; 
    Sveti bol vam neznan jedan stranac dijeli. 
    (Kako čudno žedno svud žubori tama, - 
    Sve pijane grane jorgovana bijelih!) 
   
 Svake noći ja vam san ljubavi snivam, 
    Tih, bez glasa slušam tajnu vaših zvukâ, 
    I ko mrtvo cvijeće sve to bljeđi bivam 
    Od nejasne žudi, nerecivih muka. 
   
 Livorno, 1915. 
   
 Zabavnik,  Krf, 1918. 
 MUKA TAMNICE 
 (Iz ciklusa  Svjetla u tmini ) 
   
 Zadrhte li zvijezde, ginuć sred visina, 
    U opojno veče livadâ i sjenâ, 
    Moja duša cijela, puna tamnih sjena, 
    Zamiriše bolno sa čežnjom jasmina. 
   
 Moja duša cijela: jedan svijet bezdna, 
    Pun milosti zvijezda i sunčane vatre, 
    Jedan svijet tajni kom se ime ne zna, 
    Pun miline svete što će da me satre. 
   
 Kada večer prospe svilu prvog mraka, 
    Kada noć zastruji milost zvijezda plavih, 
    Od sto pustih čežnja nestaje mi zraka, 
    U meni se tamni bol beskraja javi. 
   
 Jedna pjesma tada u meni se rađa, 
    Duboka ko more pustinje svemira, 
    Tiho ko na moru ostavljena lađa 
    Kad joj crna jedra vjetar već ne dira. 
   
 Šumim kao lišće stoljetnoga hrasta 
    Kad ga ponoć crna po granama trese; 
    Ne znam više mede narodâ i kasta, 
    Svaka čežnja moja svijetom prelije se. 
   
 Drhtim kao struna kad se dahom krene, 
    Svih sto mojih tuga zajeca u zvuku, 
    I dok gola duša plače u dnu mene, 
    Trnem, kao zvijezda, sam u svome muku. 
   
 Sve zemljino cvijeće propjeva u meni, 
    Svih svjetlâ i sjenâ zamirišu boje; 
    - O, kada ću dati moj svijet skriveni? 
    - Je l' ko čuo noćas pjesmu duše moje! 
   
 Livorno, 1915. 
   
 Zabavnik,  Krf, 1918. 
 GROZNICA SRCA 
 (Iz ciklusa  Svjetla u tmini ) 
   
 I ovaj dan ti, srce, nitko nije čuo 
    Tvoj glas što moli ko molitva strunâ; 
    I ovaj dan je bio zaludan i truo, 
    Ko čežnja tvoja očajanja puna. 
   
 Na svačija, srce, kucalo si vrata, 
    Odzivalo žedno na svačije ime, 
    Slušalo si strepeć šum svačijeg bata, 
    Tužilo ko more sa velima plime. 
   
 Srce, otkud ova čežnja sveobjamna 
    Od koje smo, tužni, svakog dana bljeđi? 
    I otkud ta strepnja nejasna i tamna - 
    Svi su snovi naši sve bljeđi i rjeđi. 
   
 O, nesretno srce, ništa tvoje nije 
    Izvan bola tvoga, niti drugo ima 
    Žudno da ti priđe ma otkud i čije; 
    Dvaest ljeta živiš neshvatljivo svima. 
   
 Dvaest ljeta moliš nejasno u tami, 
    Dvaest ljeta kuneš sunca i visine; 
    Svaka ljubav tvoja trula s tobom gine; 
    Ko dva crna groba mi živimo sami. 
   
 Avaj; nitko ne zna koliko je silno 
    Ovo srce moje što stanuje u me; 
    Svake noći zalud govori umilno 
    Sve žalosti svoje zvijezdama što šume. 
   
 A kad u noć s gora pođe jato vrana 
    I oblaci gluho pustim nebom plove, 
    Tad osjeti bolno da će jednog dana 
    Poć bez glasa gdje ga glas beskraja zove. 
   
 Milano, 1915. 
   
 Zabavnik,  Krf, 1918. 
 SAN DJETINJSTVA 
 (Iz ciklusa  Svjetla u tmini ) 
 Sofiji Dragović, Nizza 
   
 Čeznuo sam silno, kad sam bio mali 
    Za dalekim valom; sanjao sam stvari 
    Nejasne i strane, koje nisu znali 
    Moje sijede kume i stričevi stari. 
   
 Odvojen od sviju stajao bih tako 
    Nad morem na stijeni, kad bi dan izdanô, 
    I sa gorke tuge neviđen bih plakô, 
    Gledajući nebo plavo i zvjezdano. 
   
 Niz polja i žalo, pun viđenja čudna, 
    Od kuće bih kradom sve sutone bjegô; 
    A slomljena mašta kad bi pala trudna, 
    Vraćao se noću, srvan krišom legô. 
   
 I nemiran san bi tada pun gorčina 
    Padao na oči i moj duh umorni; 
    Ustajo bih sutra, kao poslije vina, 
    S licem po kom pliva jedan bol sumorni. 
   
 O, da mi je bilo u jednom trenutku 
    Da ispijem dugih trista ljeta do dna, 
    Da ispijem život, ko na gorkom vrutku 
    Kad bez mjere piju, piju stada rodna! 
   
 Žeđao sam silno neki kraj olujni 
    Gdje u biću svakom po dva diva ima, 
    Gdje ne mre no teče jedan život bujni 
    O dalekim tamo sanjô sam putima. 
   
 Maštao sam zemlje, otoke daleke, 
    Gdje šumore mora silnih oceana 
    I padaju noći svilene i meke 
    Poslije svakog suncem opijenog dana. 
   
 Bacao sam knjige u kojima nije 
    Ništa bilo dano boja i čudesa; 
    Nosile me priče o kraljevni, čije 
    Oči kriju zvijezde i plava nebesa. 
   
 Nitko nije znao što u meni biva 
    Kad bih mrko na sve oko sebe gledô; 
    Još od tada trajno po mom licu pliva 
    Tužan san djetinjstva od koga sam predô. 
   
 U srcu se mome sni još davni gnijezde 
    Luđi ja sam danas no kad bijah mali, 
    Sve uz jame idem a gledam u zvijezde, 
    Dok mi iz očiju sjaj maglínâ pali. 
   
 Okovan u meni jedan život bije 
    Sve se sunca hvata i u jaze pada; 
    Moj beskraj čeznuća nikad dosta nije; 
    Jednu noć pokoja da l' ću nać - ikada? 
   
 Slijep, bez puta lutam rubovima cesta 
    Ne gledam a čujem šum svih događaja, 
    Prošo sam sve bure gradova i mjesta, 
    Žalostan s jeseni, turoban sred maja. 
   
 I tako mi idu sva ljeta i dani 
    I jedan po jedan razlaze se snovi, 
    A moj san djetinjstva još mi dušu hrani 
    I što više živim on je uvijek novi. 
   
 O, i danas ja bih, ko putnik bez doma, 
    Da pođem po svijetu, lutajuć za svima, 
    Silan kao boljar i ko bog siroma, 
    Rekav zadnji pozdrav rodovima svima. 
   
 Livorno, 1915. 
   
 Zabavnik,  Krf, 1918. 
 POSLIJE MUČENJA 
   
 Jutros se je nebo razdanilo rano 
    U sunčanom blijesku, iza rosnog brijega, 
    I miris je cvijeća, bjelji od snijega, 
    U meni bezmjernu slast života danô. 
   
 Svu noć su zvijezde sjale sa visina, 
    A ja plakah tugu nedomašne sreće, 
    I sve žeđah sjaja iz crnih dubina, 
    Mrk, u polumraku dogorjele svijeće. 
   
 Mišljah kako živim umoran i bijedan 
    I kako se praznim snovima opajam, 
    Kako mi je nemir srca nepregledan, 
    Kako se u dimu rastapam i spajam. 
   
 I prošlima dnima prišao sam sjetan, 
    Kada me je pila noć neznanih tuga, 
    Kada ni u sreći nisam bio sretan, 
    Dok su ljeta gasla kao boje duga. 
   
 Vidio sam cijelu povorku nizina, 
    More mojih strasti, kreševo bez boja, 
    Sto bura bez glasa sred golih zidina, 
    Dušu koja nikad ljubav ne propoja. 
   
 Al jutros se nebo nasmijalo rano 
    U sunčanom blijesku, iza rosnog brijega, 
    I miris je cvijeća, bjelji od snijega, 
    U meni bezmjernu slast života dano. 
   
 Prozore sam pijan raskrilio širom, 
    Prah sam noći otrô s maglenih očiju, 
    Pustio sam da me vali sunca biju, 
    Lud sam klicô pustom dolinom, i mirom. 
   
 - Slava tebi, more duboko i sinje, 
    Slava tebi, nebo tiho i beskrajno, 
    Slava tebi, bijelo cvijeće golubinje, 
    I tebi, o sunce ognjeno i sjajno; 
   
 - Slava, ceste bijele, što u svijet vodite, 
    Slava, ljudi vjerni, što zemlju orete, 
    Svima vama, slava, što s vjetrom brodite, 
    I vama, što zore, pre sunca, pijete... 
   
 I onda sam pošô duboko u šumu, 
    Verao se sretan od grane do grane, 
    Poljubio zemlju na rosnome humu 
    I klanjao svijetu na sve četir strane. 
   
 Srpske novine , Krf, 1916. 
 ARDENZA 
   
 U ovu noć, dok cvijet miriše 
    I zvijezda bezbroj zlato lije, 
    U meni duh moj jedva diše 
    Od čežnje gorke što me pije. 
   
 Ni jedan list svud da se gane, 
    Tišinom srebra more šuti, 
    Svim nebom trepte zvijezde sane, 
    Po rosi dišu bijeli puti. 
   
 Kraj stijenja idem sam, bez pratnje 
    I sanjam ruku divne žene, 
    A od gorke i svete patnje 
    Sve suza su mi pune zjene. 
   
 Ja znam da neću nikad naći 
    Tu ruku koju duh moj sniva 
    I kad će sjajna noć ta zaći 
    O, doć će srcu žalost živa. 
   
 Ja znam i lijepe suze ove 
    Što tiho moje oči mute, 
    Niču s cvijećem s koga plove 
    Ti mirisi što ljubav slute. 
   
 A sve su boje u toj duzi 
    I sreća bijela u snu živi, 
    Ljepote trepte tek u tuzi - 
    Živote moj ko jesen sivi. 
   
 Gle, sve su staze pune daha, 
    Ko šutnje noćas mrtva gnijezda, 
    A ova moja ljubav plaha 
    Mre sama, kao prva zvijezda. 
   
 (1915) 
   
 Život , Split, 1920. 
 TIŠINA 
   
 Po sobi je padao srebrni tâk 
    Staroga, teškoga sata; 
    Kroz prozor je s polja išao mrak 
    Svjetla, baršuna i zlata. 
   
 Ništa nam nije diralo san 
    U mir utonule sobe; 
    U mraku su duše snivale san 
    Neznani, neznane obe. 
   
 O, što joj nisam uzeo blage 
    Ruke bijele i meke; 
    Prosuo riječi velike, drage 
    Ko putnik iz zemlje daleke? 
   
 Bila je lijepa ko tuga Istoka, 
    Svijetla ko biser od zvuka; 
    Crne su noći dva šumila oka 
    I ronila kosa od muka. 
   
 O, što joj nisam do nogu pao, 
    Klekô: koliko je volim! 
    Na četiri mora kako sam zvao 
    Po cestam je ravnim i golim. 
   
 O, što joj nisam srcem na krilu 
    Ko ludo zaplakô dijete? 
    Poljubio bisernu kosu, tu svilu, 
    I mramorne grudi i svete? 
   
 U tami bez glasa, šutljiv i plah 
    Ništa ne rekoh tog trena; 
    A sobom je išao miris i dah, 
    Do mene je bila žena. 
   
 I ništa nije pomutilo san 
    U mir potonule sobe; 
    U mraku dvije ikone snivale san 
    Mramorni, neznane obe. 
   
 Kritika , 1921. 
 TUGA NOMADA 
   
 Toplim dahom šume preko oštra mača 
    Gorko gore oči golog manijaka. 
    Vide: sto godina planinskih predaka, 
    Što nemahu zemlje do kamena plača. 
   
 Ko pećine dvije nad morem od stakla 
    Bol od sto daljina jede oči moje; 
    Tužna kob pučina sred zjena ih takla, 
    Crno nebo plijene i noćima poje. 
   
 Kada sleđen šutim, u meni se melju 
    Nemani i vuci s visinam', i zmije; 
    Smrknut slušam pjesmu turobnu i velju: 
    Crno more šumi moje nostalgije. 
   
 Jednom, moj živote, kad duge sunčane 
    Za Stambulom prospu sag stobojnih šara, 
    Poći ćemo sretni, kad nam nemir stane, 
    S galijom svih čežnja bez svog kormilara. 
   
 Nestaju za nama slova i božanstva, 
    Ugasle su zadnje krune svih mudraca; 
    Sunca buje silno usred izagnanstva, 
    Najljepše nam luči duh u ognju baca. 
   
 U toj pusti sve je od svjetlosti bijelo, 
    Gle, moja se sunca troše rijekom zvonka; 
    Nebo gori vatrom usijano cijelo, 
    Ko najveće znanje nad jazom obronka... 
   
 Ipak, tko mi nije pio zore vina, 
    Lagume i noći, bune i htijenja? 
    Pjevao sam slavu sviju domovina, 
    Marševi su tukli puteve spješenja... 
   
 Otkuda sam došo? Crni trag mi buji 
    U visoku mraku gore ili stepe? 
    I ginu li šume goleme i lijepe 
    Rumeni gdje oluj po sve noći huji? 
   
 Gledaj, već kroz goru zorin trag se šulja 
    I još malo pa će bijeli dan da svane; 
    A još oči, oči čeznu kao rane 
    Brod mi što se svu noć nekim morem ljulja. 
   
 Rujno zlato nosi, ko plamen Damaska, 
    Brod tih čežnja mojih što dušu opija: 
    More vrelo šumi, prah svjetala praska, 
    Plašt se crven diže iz rimskih galija... 
   
 Kritika , 1921. 
 SAMOĆA I VINO 
   
 U čaši se iskre drobe i lome, 
    Pjevaju zvuci daljina; 
    Kaplje se bisera u staklima gone, 
    Noć ide na kolima vina. 
   
 Obalam' plivaju svjetla i znaci, 
    Grane se njišu sa gora; 
    Vodama pjevaju sjene i zraci, 
    Magle se bude sa mora. 
   
 Svirale jezerom nekuda sviraju, 
    Promiču horovi žena; 
    Visine zvukovi u ranama diraju, 
    Padaju krugovi zjena. 
   
 Zemlje, čuj, tuguju, livade bujaju, 
    Prašine gore maglínâ; 
    Snovi se rujni u mrežama ljuljaju, 
    Plavet se roni s tišínâ. 
   
 Sulamit, gledaj: večeri plivaju 
    Na mjesecu srebrene, mirne; 
    Vrtovi kameni u maglama snivaju, 
    Ko smaragdi vodama Smirne. 
   
 Kud idem po ravni neznanih krajeva, 
    Kud pada to duh mi s visina? 
    Trepte li krila skrivenih zmajeva 
    Il putuju lagumi vina? 
   
 Ja vidim gradove, granice, svjetove, 
    Grimiz se maštama lijeva; 
    Rumen se truni na čudesne cvjetove, 
    Moj obzor u plamenu sijeva. 
   
 Oblaci, ostrva, krajine, rumeni, 
    Sve se u zvucima ziba; 
    Svjetovi gore ko crveni numeni, 
    Moj mozak se svemirom giba. 
   
 Vjetrovi fijuču sjevernih zima, 
    Sve pustinje gore od žegâ; 
    Mirisi šume svih minulih klima, 
    Ko more od plamenog stijega. 
   
 Ej, na tome moru sjaja i zvuka, 
    Huje sve dúge vrémenâ; 
    Moj život se ljulja u prahu od huka, 
    Ko crveni oblaci pjenâ... 
   
 Srpski književni glasnik , 1921. 
 ORCAGNA 
   
 U očajne noći ova duga sala 
    iz neznanih jama, predjela i mraka, 
    skupi u se svijet svih patnja i zala, 
    i ovije lice misterijem tlaka. 
   
 Sve što pusta varoš rastvorena ima: 
    otpuštene, trule, pod teretom žiga, 
    kao bijela bašta obećanja prima 
    i rješava duše balzamom veriga. 
   
 Kao harfa svodom neka glazba svira 
    usred rujna vina, mira i duhana; 
    putuje se kao maštama Šekspira, 
    čudan voz je jedna sama karavana. 
   
 Grijeha nema. Žene, dronjci od baršuna, 
    stanice su ovih putnika bez nada; 
    ljeti im ne svijetli sunce nego luna, 
    tragedije tužne jazbine i hlada. 
   
 San i ljubav ovdje tešku povijest skriva 
    svih padanja na dnu slomljeno otkriće: 
    ne dirajte u te sirote od tkiva - 
    i ti žedan pit ćeš gorčiku ko piće. 
   
 Nebo dat će onom tko ni krova nema 
    jednu noć saznanja, zvijezdu preko tuge, 
    oslobodit srce groza i dilema: 
    u oluji bola - trenuci i duge. 
   
 Ali, koje zime ostavljenih druma 
    skupiše sve ove utvare iz tmina? 
    Kao piramide zatrpana uma 
    bolno streme mašte put bijelih visina. 
   
 Nu, pogledaj, dok sva lica šutnjom grube, 
    vani nasred Trga čudna krila anđela, 
    puna bijele rose, oblijeću i ljube 
    gola uda Davida, snijeg Michelangela! 
   
 Riječ,  1927. 
 PUSTINJA 
   
 (Franceski Bertini) 
   
 Čudesna noć kad olovo gnjije 
    I nebo se ledi u magli i zimi; 
    Neka mi strepnja za korakom bdije, 
    Obalom Tibar se muti i plimi. 
   
 Gradom se nosi neman i strava, 
    Oluj nebesa sa krovova baca, 
    Grane se pinija u prelomu splava 
    Vrte na mrtvoj vodi svjetlaca. 
   
 Kuda prolom to s oblacim treska? 
    Kud plamen za stranama proždire tama? 
    Svu noć se neman nestanka bljeska, 
    Nad gradom se vječnost survala sama. 
   
 Žedno za brijegom mrmore vrti, 
    S tamama vjetri u beskraje streme; 
    Prolom će s brijega sve borove strti, 
    Drumovi s maglama unepovrat nijeme. 
   
 Cestama molim slomljen, bez puta, 
    Preda mnom dom je Sibir bez međa, 
    Za mnom je ljubav što svetosti vrijeđa, 
    Stoljeće patnje na dnu minuta. 
   
 Ne znam što stravama urlaju drumi; 
    Ćuti; po mostovim tko prolazi nice? 
    Mrazovi Tibrom jure, i tmice - 
    Vatikan na humu šumi i šumi. 
   
 Magla mi žedne kosti mrzne, 
    Crna me tuga plijeni sa stijena. 
    Dok jedna se munja sa bezdana trzne, 
    Kroz noć ko ide smijeh hijena. 
   
 Prolom i propast kroz prostor i ravan 
    Kreće se; vječnost u prahu se dimi: 
    Vjetar dok puca golem i stravan 
    Ploče u zraku s razvala plimi. 
   
 O, dušo, još trenut i nebo će pasti, 
    Noć se sa tamama u nestanak sprema; 
    Nikad to zora neće mi cvasti? 
    Čini se trenut i grada već nema. 
   
 O, nikad spasa dok pustoši viju 
    Tu dušu, bože, ko aždaja Hada? 
    Aveti mozak mi bezdanom biju, 
    Sto ljeta, ko minut, na Ponor se sklada. 
   
 A Tibar šumi, vječito šumi, 
    Ko očajna neman nad nestankom svega; 
    Mrazovim samim tuguju drumi 
    I oblaci s kišom padaju s brijega. 
   
 Srpski književni glasnik , 1928. 
 ANAGRA 
   
 O, što tada nisi došao mi, dragi, 
    Kada sam grcala od nemira tajna, 
    Da te ljubim sveta, od žeđi, očajna 
    U oluji slijepa mojih želja nagih. 
   
 Ne volim te vreve bijelih tuđina, 
    Gdje se ljubav vaša metežima cijepa; 
    Ja sam žena stalnih, pustih Beduina, 
    Žeđ vječitih suncâ u oazi stepa. 
   
 Dođi! na mom žalu vreo dah platana 
    Sjajnu moju kožu žarkim uljem kupa; 
    Ruke su mi, gledaj, dva mramorna stupa, 
    Grud pučinom stalna mora umivana. 
   
 Šapat koji nikad nisu rekla usta, 
    Vrelo svih milina, slast svih tajnih cvijeta, 
    Ruže kao vatre izgorenih pusta, 
    Sve što u samoći vječnim svjetlom cvjeta. 
   
 Na mom žalu more kao bakar struji 
    U sve sjajne dane umora i žega; 
    Liticam u suton modra para lijega, 
    Sva krajina zlatom usijana huji. 
   
 Reći ću ti čari negdanjih Samara 
    Nestale bunare zvijezda i bdijenja; 
    Kako rosi melem poslije zlih omara, 
    Noći u čekanju svetih otkupljenja. 
   
 Kod vas laž je samo ispucanih resa, 
    Hramove vam varka paučinam pune; 
    Dođi! moje ruke jaganjčeve vune, 
    Molitve rubina rose sa nebesa. 
   
 Dat ću ti svu ljubav neznanih osama 
    Zvijezde u treptanju neviđenih stepa, 
    Tugu i milinu upaljenih prama, 
    Svakog dana druga i beskrajno lijepa. 
   
 Kao more kome ne znaš dna ni kraja 
    Jezera su oči zvijezda i dubina; 
    U grču mi svaka čežnja se napaja 
    Kći nestalih stepa sred samih pučina. 
   
 Vijenac , 1928. 
 ČEMER I DALJINE 
   
 (Giovanniju Papiniju) 
   
 Zadnja zima što je ne zna 
    Zemlja, il je mašta plete? 
    Bol je jedan nemir bez dna, 
    U oluji tame lete. 
   
 Zna li zeman gdje je međa 
    Ovih snova od magline? 
    Bijeli labud duša žeđa 
    Krajevima od maine. 
   
 Beskraj tuge strepi sunca, 
    Aj, da može duša poći. 
    Krila, krila nemir bunca, 
    Vlaga ruke i san toči. 
   
 Zidom žene de la Pena 
    U sedefu od bjelina, 
    S njima nujan Grendorž od Tena 
    Sam i mrtav kraj kamina. 
   
 Mrak se vuče gluh, bez daha 
    Sve mi misli grozom huje; 
    Vrijeme jedna kula praha 
    U oblaku od oluje. 
   
 Ispod okna vode snijega 
    Miju kuće blatom mulja, 
    Orkan bluda maglom lijega, 
    Sva se rijeka bezdnom ljulja. 
   
 Čujem miris Palestine 
    Dah od kedra i oliva, 
    Stabla viju pomrčine, 
    Notr-Dam bez perspektiva. 
   
 K jugu! K jugu! Svi zvonici 
    Viju nebu stijeg Bizanta 
    Suncem plamte svi vidici 
    U mramoru od dijamanta. 
   
 Umiti se snom od palma 
    U hladini starih zdenca; 
    Srce vapi čežnjom psalma 
    Gdje na ravni sni Faenza. 
   
 Polja, njive, prah od drumâ 
    Blista srebrom mirna zraka; 
    Zemlja diše vlagom huma, 
    Starih kuća i oblaka. 
   
 Preko voda jata snena 
    Čudnih ptica kruže strana; 
    Cestom glasi kantilena 
    I nizovi od jablana. 
   
 Stabla bijela uz svete zide 
    Pasu kamen srebrom zvona; 
    Ovdje oči tamom vide 
    Apokalipse Babilona. 
   
 Ispod grana od oliva 
    Tu ću leći jednog dana 
    Sve usjeve mojih njiva 
    Brodolome Oceana. 
   
 Ah, i nikad, nikad više 
    Na taj put što jadom klija; 
    Slušat zemlju kako diše 
    Pjan od sunca i od zmija. 
   
 Vijenac , 1928. 
 
 
 Rječnik 
 Ardenza  - mjesto kod Livorna u Italiji 
 krin  (grč.) - ljiljan 
 maina  (tal.) - tišina, bonaca 
 numen  (lat.) - božanski mig, znak božje volje; božanstvo uopće 
 Orcagna , (Andrea di Cione, 1308-1377) - firentinski slikar i graditelj 
 Papini, Giovanni  (1881-1956) - talijanski književnik, pisac fantastičnih i apsurdnih priča, buntovan anarhist, ateist; kasnije smireni obraćenik 
 Smirna  - starogrčki grad u Maloj Aziji, danas Izmir 
 Sulamit  - ljubav židovskog kralja Salomona, opjevana u  Pjesmi nad pjesmama 
 
 
 Bilješka o autoru 
 Vladimir Čerina 
 Split, 9. 05. 1891. - Šibenik, 29. 02. 1932. 
   
 Vladimir Čerina jedan je od "ukletih pjesnika" i buntovnika svoje generacije, baš poput Vidrića ili Kamova. break 
   
 Pučku školu završio je u rodnom gradu, a gimnaziju u Splitu, Zagrebu i Sušaku. Godine 1910. prekida školovanje, te se kao urednik časopisa  Val  (1911) posvećuje književnom, a kao pobornik ideje ujedinjenja Slavena i političkom djelovanju. Nekoliko brojeva tog časopisa policija je zabranila. Bio je urednik  Biblioteke jugoslavenske nacionalističke omladine , a tijekom 1914. urednik je  Vihora ,  lista za nacijonalističku kulturu.  Nakon 1912. godine, kada je sudjelovao u organiziranju atentata na S. Cuvaja, prisiljen je na skrivanja, te neko vrijeme pod lažnim imenom živi u Rijeci. Pred sam početak Prvog svjetskog rata odlazi u inozemstvo, te surađujući s unitarističkom emigracijom boravi u Italiji, Švicarskoj, Srbiji i Francuskoj. U domovinu se vraća, vidno narušenog psihičkog zdravlja, 1919. godine, da bi od 1922. pa sve do smrti bio smješten u Bolnicu za duševne bolesnike u Šibeniku. 
 Književnoj publici predstavlja se crticom  Za oluje na moru  objavljenoj u časopisu  Domovina  (1906/1907). Od 1910. godine Čerina je suradnik  Zvona, Savremenika, Juga, Obzora, Vihora, Vala , te brojnih drugih časopisa u kojima objavljuje poeziju i prozu, odnosno članke, feljtone, eseje i kritike. Autor je monografske studije  Janko Polić Kamov  (Rijeka, 1913), kao i uglavnom po časopisima razasutih studija posvećenih stvaralaštvu A. G. Matoša, D. Šimunovića, S. S. Kranjčevića i drugih. 
 Godine 1912. objavio je zbirku pjesama  Raspeće,  dok je  Osama,  zbirka od osamnaest pjesama, iako nastala 1915. godine, objavljena tek 1964. u  Forumu.  Čerinini stihovi uvršteni su u  Hrvatsku mladu liriku  (1914), jednu od najpoznatijih antologija poezije hrvatske književnosti. Na tragu Vidrićeve i Domjanićeve lirike, ali nasljedujući i talijanskog pisca G. Papinija kojega je upoznao za vrijeme života u Rimu (1917–1918), Čerina piše motivski usamljeničke i sjetne stihove dotjerane forme, zbog čega je bliži "starim" pjesnicima hrvatske moderne. 
 Za vrijeme desetogodišnjeg boravka u šibenskoj bolnici prevodi Taineova  Balzaca , te na talijanskom jeziku sastavlja studiju o budizmu. 
 Pjesme mu za života uglavnom nisu objavljivane u zbirkama, nego samo u časopisima. 24 pjesme koje su u ovom izboru predstavljaju sve što je napisao od 1913. godine. Mladenačka zbirka  Raspeće  (1912.) je izostavljena. 
   
 
 Tekst prema: 
 
 Vladimir Čerina:  Pjesme, eseji i članci , u: Janko Polić Kamov, Vladimir Čerina, Pet stoljeća hrvatske književnosti, Zora - Matica hrvatska, Zagreb, 1968. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Vladimira Čerine su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-159-9 
   
 © 2013. Bulaja naklada d.o.o. 
 
 