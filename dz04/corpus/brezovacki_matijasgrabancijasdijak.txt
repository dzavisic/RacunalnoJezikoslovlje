
 Matijaš grabancijaš dijak 
 Tituš Brezovački 
 
 
 Bilješka o autoru 
 Tituš Brezovački 
 (Zagreb, 4. 1. 1757. - Zagreb, 29. 10. 1805.) 
   
 Tituš (Tito) Brezovački je nižu i klasičnu gimnaziju polazio u Zagrebu i Varaždinu. Od 1773. godine, kada je stupio u Pavlinski red, službovao je u Remetama, zatim Sv. Jeleni kod Čakovca (1774-1776) i Lepoglavi (1776-1779). Godine 1779. odlazi u Budimpeštu na studij filozofije i teologije. Po završetku studija (1881) bio je profesor na pavlinskoj gimnaziji u Varaždinu. Nakon ukinuća Pavlinskoga reda (1786) vršio je razne, uglavnom kratkotrajne službe, u Zagrebu, Krapini, Križevcima i drugdje. U tom razdoblju bio je u novčanim neprilikama te je 1792. godine zbog dugova kažnjen zatvorskom kaznom. Brezovački se tek 1799. godine, vjerojatno i zbog okončanja dugogodišnjeg sukoba s biskupom M. Vrhovcem, kojega je opisao u  Onomasticonu  (1803), vraća u Zagreb gdje je 1800. godine postao prebendar pri župi Sv. Marka. 
 Brezovački je prve, latinske stihove objavio 1780. godine, ali to se izdanje izgubilo. Njegovi sačuvane latinske pjesme uglavnom su obilježene domoljubljem i prigodničarstvom. One, primjerice, pozivaju zastupnike u Ugarskom saboru na obranu interesa domovine ( Ad ablegatos Croatiae , 1805) ili pak slave nekog od suvremenika, kao u pjesmi  Festis honoribus  (1803), posvećenoj inauguraciji grofa A. Amadéa, zagrebačkog velikog župana. Pisao je stihove i na njemačkom jeziku ,  a pod utjecajem rada A. Kačića Miošića okušao se i u desetercima ( Pismo Juri Rožiću , 1805). Autor je dvanaesteračke satiričke poeme  Jeremijaš nad horvatskoga orsaga zrušenjem narekujuči  koja je ostala u rukopisu, jer ju je 1801. godine cenzura zabranila. 
   
 Brezovački se s kazalištem susreo već tijekom školovanja kada je prisustvovao isusovačkim predstavama u Zagrebu, Varaždinu i Budimpešti. Za vrijeme službovanja u Varaždinu napisao je hagiografsku dramu  Sveti Aleksi  (1786) koja je najvjerojatnije bila izvedena u varaždinskoj isusovačkoj gimnaziji. Iako je riječ o konvencionalnom djelu isusovačke dramatike koje prati životni put sveca, Brezovački je već njime, točnije, likom sluge Favorina najavio svoju kasniju svjetovnu dramatiku. 
 Najznačajnija njegova djela su dvije komedije,  Matijaš grabancijaš dijak  (1804) i  Diogeneš ili sluga dveh zgubljeneh bratov  (objavio ga je Tomaš Mikloušič u prerađenoj verziji i pod svojim imenom 1822, a izvorna verzija objavljena je tek 1940.). Zastupajući prosvjetiteljske ideje, Brezovački u tim dramskim djelima upozorava publiku na mane i podučava kroz smijeh. Uzore  Matijašu grabancijašu , priređenom za izvedbu o pokladama 1803. godine, a uz cenzorske naputke tiskanom u vlastitoj nakladi 1804. godine, moguće je naći u njemačkom Fastnachtspileu, ali i u posrednom utjecaju Molièrea, L. A. Hoffmanna i dr. Okosnicu niza fragmentarnih prizora te pokladne igre zaokupljene zagrebačkim pukom čini lik grabancijaša, skitnice i čarobnjaka poznatog u zagrebačkoj pučkoj predaji. U nizu epizoda grabancijaš ismijava društvene poroke i praznovjerje građanstva. 
 Diogeneš , djelo nastalo pred kraj piščeva života, a premijerno izvedeno tek 1925. godine kada je pronađena izvorna verzija, u režiji Branka Gavelle, za razliku od  Matijaša grabancijaša  nema jedinstvenu dramaturšku strukturu. Konverzacijska umješnost temelj je komike  Diogeneša,  drame koje je sadržajna okosnica susret dvojice izgubljene braće uz pomoć sluge Diogeneša. Motiv sluge koji služi dva gospodara poznat je u komediji od Plauta do Goldonija, pa i u Držića ( Pjerin ). Paralelno se događaju brojne komične epizode u kojima sudjeluje čitav niz likova koji su reprezentanti različitih "stališa", a s komičnim izmjenjuju se scene sentimentalnog tona. U obje komedije neke anegdote preuzete su iz narodnih priča i pučke predaje. U doba Brezovačkog sve su uloge glumili muškarci, a prema ondašnjoj konvenciji, uobičajenoj i u kajkavskim preradama njemačkih komedija u 17. stoljeću i kasnije, nema ženskih likova. 
   
 
   
 Tekst prema: 
 
 Djela Tituša Brezovačkoga , prir. Milan Ratković, Stari pisci hrvatski, knjiga 29, JAZU, Zagreb, 1951. Rječnik je pripremljen i nadopunjen na temelju rječnika M. Ratkovića u istom izdanju. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Tituša Brezovačkog su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-076-9 
 © 2011. Bulaja naklada d.o.o. 
 
 
 Bilješke 
   
 
 
 
 [1]   zavjetek  - proslov, motto 
 
 
 [2]   tirati meštriju  - tjerati (voditi) zanat 
 
 
 [3]   naprvo postaviti  - predočiti, prikazati, predstavljati 
 
 
 [4]   zlata žila  - hemeroidi 
 
 
 [5]   težina  - mučnina 
 
 
 [6]   ručati  - rikati 
 
 
 [7]   pil  - stup 
 
 
 [8]   dober stati  - jamčiti 
 
 
 [9]   taca  - štap 
 
 
 [10]   stran  (ž. r.) - dio 
 
 
 [11]   prikladnost  - sposobnost 
 
 
 [12]   O, bene, bene, ergo domine studiosus  (lat.) - O, dobro, dobro, dakle gospodine student. 
 
 
 [13]   Ita profecto  (lat.) - tako zaista 
 
 
 [14]   primae classis in omnibus scholis  (lat.) - prva klasa u svim školama 
 
 
 [15]   eminens  (lat.) - izvrstan, odličan 
 
 
 [16]   leže  (komp. od  lehko ) - lakše 
 
 
 [17]   scribo cum calamo  (iskv. lat.) - pisati perom 
 
 
 [18]   scribo cum calamo  (iskv. lat.) - pisati perom 
 
 
 [19]   iz Turna na Zverceh  - iz Tornja na Dvercima (kula Lotrščak) 
 
 
 [20]   zakonski stališ  - bračno stanje 
 
 
 [21]   snažiti  - čistiti 
 
 
 [22]   stati gore  - ustati 
 
 
 [23]   ljudski  - tuđi 
 
 
 [24]   vleznuti vu se  - povući se 
 
 
 [25]   ljudski  - tuđi 
 
 
 [26]   van dati  - izdati 
 
 
 
 Sadržaj 
   
   
 PREDGOVOR 
 DOGOD I. 
 DOGOD II. 
 DOGOD III. 
   
 Bilješke 
 Rječnik 
 Bilješka o piscu 
 Impressum 
 
 
 Zavjetek [1] 
   
   
 Dobri navuki jesu temelj tak osebnoga, kak 
    opčinskoga dobra, ar 
    po oveh človek tak sebe, kak bližnjega ravnati 
    i od zla na dobro vuputiti zna. 
   
 Dogodov ispeljiteli: 
   
 
 
 
 
 MATIJAŠ, kakti dijak   
               —||—   , kakti trgovec   
 
    
 
 grabancijaš 
 
 
 
 
 SMOLKO, šoštar 
 VUKSAN, krznar 
 JUGOVIČ, plemeniti pravdoznanec 
 VESELKOVIČ, pazitel na segurnost opčinsku 
 KOPRINOVIČ, prisežni pazitel na pute 
 PISAROVIČ, varaški pisar 
 
 
 
 
 LAZO   
            GAJO   
 
    
 
 Smolkovi detiči 
 
 
 
 
 PRVI   
            DRUGI   
 
    
 
 dva muži 
 
 
 
 
 HANZL, oštarijaški sluga. 
   
            Dogod speljava se vu Zagrebu. 
 
 
 Predgovor 
 k dobrovoljnomu čtavcu 
   
 Dogoda igru ispeljanu ovak, kak ovde je, 
    Tebi za krajši čas alduvati hotel jesem, 
    Dobrovoljni čtavec. 
    Budeš videl dijaka, 
    Kojemu stari ime grabancijaša prideli jesu; 
    Čul budeš od njega, 
    Kulika je hasen napretka vu dobreh navukeh, 
    Koji tak osobno, 
    Kak opčinsko dobro porađaju. 
    Kajti pak ovakve igre negda pri Grkih, 
    Potlam pri Rimlanih, 
    Iz takovoga cila zmišlene i igrane jesu, 
    Da i krepostih cenu, 
    I faling odurnost pred oči postaviju, 
    I po tom dike želju, 
    Koja jedina dobro držanje kinči, 
    Vu nas povekšaju, 
    Zato, kak odurne i buduče sreče porušlive 
    Nekoje falinge jesu vu vezdašnjeh, 
    Najbolje pak mladeh sveta ljudih, 
    Moj dijak več vu peldah, kak vu navukeh kaže. 
    Ako morebiti oštreši bude, kak bi vnogi željel, 
    Prosim, da ne zameriš, 
    Ar stoprav je iz škol izišel, 
    Kade istinu govoriti i činiti je se navčil. 
    Zato, ufam se, 
    Da z istinum svojum tebe ne zbantuje, 
    Ar sem vupučen, da je tebi dobro znano, 
    Da niti kreposti pohvaliti, 
    Niti falinge popraviti prez istine ni moguče. 
    K istini svoji priložil je moj dijak 
    I takva tulikajše, 
    Koja razveseliti i na smeh genuti 
    (Z navukom) mogla budeju. 
    Ar se je trsil nasleduvati one reči, 
    Koje negda jeden pesmoznanec je zgovoril, 
    Najmre: 
    Vsu dužnost je spunil, 
    Koj je hasnovito z vugodnem 
    I smešnem zmešal. 
    Ovu anda igru 
    I istinu za dobro primi, d. čtavec. 
    Ako hvalu kakvu od tebe zaslužil jesem: 
    Ovu tebi pripisati dužen budem, 
    Koj cenu svoju istini skratil nisi; 
    Ako nikakvu: mene bi moral kriviti, 
    Ako vsem po volji včiniti bi mogel, 
    Pak ne bi hotel. 
   
                               Zdrav ostani. 
 
 
 DOGOD I. 
 Spelanje I. 
 Smolko i Vuksan 
   
 VUKSAN: Dobro jutro, dragi sused. 
 SMOLKO: Ah, kak srečen je on, komu more dobro biti, ali meni je vsako jutro žuhko i vsaki večer čemeren. 
 VUKSAN: Kak to, moj sused? 
 SMOLKO: Ah! kak ne; kaj jošče niste čuli, da se je moja žena pred dvemi dnevi na vrtu na hrušku obesila? 
 VUKSAN: To su mi prvi glasi, ar sem do denes pod Okičem na senjmu bil, i kak sem došel, otpravil sem se k vam, da vas vidim i z vami se spomenem. 
 SMOLKO: Ah, istina je, istina, i ova istina mene jošče v grob spravi. 
 VUKSAN: Zakaj? - Mort zato, da ste vdovec? - O, kak vam je osvenulo, da ste se hižnoga nemira oslobodili, zakaj se anda budete žalostili? 
 SMOLKO: Jošče denes sem nakanil žalosten biti i zutra čisto zabiti. 
 VUKSAN: Tak je najbolje, ar treh dnevov žalost je za vsakoga poštenoga tovaruša dosta. 
 SMOLKO: Tak sem i ja mislil. 
 VUKSAN: Prosim vas, moj sused, budite tak dobri i dajte mi jednu barem svrž od onoga dreva. 
 SMOLKO: Ah! slobodno celo drevo s korena si skopajte i zežgite. 
 VUKSAN: Bog začuvaj takve kreposti drevo žgati; bi smrtna grehota bila. Ja si samo šibicu vzemem i vu mojem vrtu vcepim, mort da i ja tak srečen budem, da koje jutro takvu hrušku na njem najdem. 
 SMOLKO: Ah! tužni ja, na kaj sem ja došel! 
 VUKSAN: Iz zla na dobro, - imate hižu, tirate meštriju [2] , držite detiče: vsaki dan, ako ne bu curelo, bude vendar gusto vu mošnju kapalo; ne bude se po kuteh kava pila; ne budu se svilne oprave drle, nego šporno i zadovoljno bude se jelo, marlivo delalo, vu hiži mirovno živelo, i ovak srečni postanete. - O! da sem ja znal, kakve je kreposti vaša hruška, ja bi si vre pred desetemi leti jednu svrž vu mojem vrtu bil vcepil, mort da bi vre vezda jednakoga sada doprinesti mogla.  (Matijaš zvana kuči) . 
 SMOLKO: Gdo si božji? 
   
   
   
 Spelanje II. 
 Matijaš i prvi 
   
 MATIJAŠ: Dober dan, poštuvani meštri. 
 SMOLKO: Dober dan, moj gospone; prez zamere, gdo ste vi? 
 MATIJAŠ: Ja sem dijak, koj škole moje zvršil jesem; vezda idem po svetu, da se negdi navčim, kaj jošče ne znam, negdi pak, kaj znam, pokažem. 
 VUKSAN: (Dobro nam je došel, budemo imali z njim kratek čas; ar da bi kaj znal, bi bolje opravljen hodil.) Drago nam je, da se na takvoga namerili jesmo, od koga se kaj za hasen i napredek navčiti moremo. 
 MATIJAŠ: Vse pomalo, vse pomalo; kuliko je moguče. 
 SMOLKO: S tem bolje; - ako vi nam znamenje vašega znanja tak očivesto pokažete, da od vas suditi morali budemo, da vi po školah niste za nikaj hlače drli, ja vam jedne nove škornje dam zešiti; ar onakvem želim vsigdar pomoči, koji se trsiju z navukom nadomestiti ono, kaj njim po priprostoči roda i jalu sreče je pomenkalo. 
 VUKSAN: I ja vam jeden menten podstavim i kučmu kapu prikažem. 
 MATIJAŠ: Hvala velika. - Morebiti se pak pripeti, da ja komu kaj nepovolnoga bi včinil ali povedal, ar navuka mojega hasen ne stoji samo vu tom, da meni samo pomorem, nego takajše, da drugomu kaj hasnovitoga povem ali včinim. Ar navuki naši tam vsigdar ciljati moraju, da po njih ne samo skrbimo se za naše dobro, nego da i bližnjega ali od zla odvrnuti, ali na dobro vuputiti tak z rečmi kak s prikladnemi načini trsimo se. - Onda stoprav domovina čuti hasen navukov oneh, koje s tulikum srkbjum trsi se deci svoji po navučiteleh naprvo postavlati [3] . I zato, ako ja morebiti kade vam suprotivnoga kaj bi včinil ali povedal, ne zamerite, ar istinu povedati i na dobro bližnjega vputiti dužen jesem. 
 VUKSAN: To nikaj ni, prav je; i pravo imate, ar istina je jedna velika krepost. 
 MATIJAŠ: S tem vekša, s kem se otprteje i segurneje poveda. 
 SMOLKO: Gospone, vi z vašum istinum vezdašne vreme dalko ne zajdete, ar vam je vezda takov svet, da vam vu istini nikaj ne postavla, i onoga, koj istinu govori, zvekšinum bežiju i odurjavaju. - Još, još pri pomenšeh ima gde obeda, gde večeru, ali pri povekšeh i oneh, koj z drugemi kaj zapovedati imaju, niti ju pod krov ne pustiju, i ako se kak k njim zavleče, verujte meni, tak ju zmrcvariju, da ni jednoga cajnka celoga zmed njih ne odnese. - Kaj se nas nekojeh starinskeh Horvatov dotiče, mi ju jošče preštimavamo, ali naskorom bude nam i istini konec. 
 MATIJAŠ: To je žalosno. - Komu anda bude veruvati, ako ne istini? 
 SMOLKO: O, gospone, vezda, ki vam slatko govori, masno pripoveda, vse hvali, kaj se komu dopada: kudi, kaj ni po volji; koj se tam obrne, kam veter puhne; koj z vuki tuli, s cucki laje, z medvedi pleše, - on vam je človek ovoga sveta, pravičen, istinski i vsigde prijet. 
 MATIJAŠ: Jaj meni, tak li je dalko vre odišla istina! 
 SMOLKO: Vere tak dalko; dapače još dalje, kak bi mislili. - Ar poklam je Matijaš kralj vumrl, onda je i istina vu Vugerski zemlji zakopana. Zatem je čez deset let i vu Horvatski zemlji suhi beteg dobila, i tak dugo ginula i pogibala, doklam čez jedno petnajst let je zevsema preminula. - Nekoji sudiju, da nije zevsema preminula, nego da je samo zaspala; ali drugi govoriju, da su se pravdoznanci na nju negdi namerili, pak su ji oči skopali, da ne bi videla, kaj je pravo, kaj krivo; poklam su anda ovu oslepili, zgrabili su njejnu sestru Pravicu, ter su njoj oči zavezali, da i ona istinu ne bu videla, i zato vam vezda vse naopak ide, da zaisto ni moguče znati, kaj je pravo i kaj je krivo. 
 VUKSAN: Gospon dijak, mort ste i vi zmed oneh mudrijašev, koji znadu oči skapati? 
 MATIJAŠ: Moj prijatel, ako jeden, dva, ali više je hman ljudih, zato ni taki istina, da su vsi hman; kakti ako Smolkova žena pred tremi dnevi je obnorela, ter se na vrtu na hrušku obesila, ne moremo reči, da se i vaša žena na hrušku obesila bude. 
 VUKSAN: (Zakaj sem pak nakanil vu mojem vrtu tu istu hrušku vcepiti?) 
 SMOLKO  (osupne se i k Vuksanu reče : Sused! ov človek mora vraga imati, ar zvan moje družine jošče nigdar nigdo ne zna za smrt moje žene.) - Otkud vi to znate, moj gospon dijak? 
 MATIJAŠ: Ja iz zvezd i računov mojeh vsa zeznati morem. 
 VUKSAN: Je li samo prešesna, ali morebiti i buduča? 
 MATIJAŠ: Obodvoje, vse pomalo. 
 VUKSAN: (Hočemo ga spitavati od prešesneh; ako ona zgodi, veruvati budemo mogli, da i buduča zna.) - Moj gospon dijak, je li bi vi meni kaj znali od mojeh prešesneh dnevov povedati? 
 MATIJAŠ  (pogledava v nebo, broji na prste i reče) : Vi ste sin jednoga opančara; vu mladosti jeste jako duge prste imali i zbog toga vnogiput šibrani bili i komaj jeden put spod galgih vušli. - Posle ste postali krznar i s vsakojačkemi načini spravili lep imetek i silu novac, ali skoro vsaki tretji krajcar krivično; - vezda vas ljudi preštimavaju, kajti ste bogati, i gdje je sila, znate poglavarom z nekuliko žutaki jezike zavezati, da vam čez prste glediju; - vi pak ne marate bližnjega oguliti, samo da vsaki dan koju škudu ali žutaka vu zelni komori pod podsek zakopati morete. 
 VUKSAN: (Je li mu sam peklenski duh za to vse povedal?) 
 MATIJAŠ: Je li istina? 
 VUKSAN: Tak, tak, ne čisto. 
 SMOLKO: Sused, ni ga tja vu Samoboru malara, koji bi vas lepše zgodil. 
 VUKSAN: Vnogo laže, vnogo. 
 SMOLKO: Nikaj, ali čisto malo. - (Ja ga ne ču čisto nikaj od mene spitavati, ar da bi me načel, bi mi lasi na višak rasli). - Pokehdob znate, da se je moja žena obesila, bi li kaj od nje znali povedati? 
 MATIJAŠ: Od mrtveh ali dobro ali čisto nikaj. - Ali s tem bolje od živeh. - Kakti, postavemo, da ste vi vu mladosti - 
 SMOLKO: Dober i drečen bil. 
 MATIJAŠ: Vu farni cirkvi - 
 SMOLKO: Verno Boga molil i prodečtva poslušal. 
 MATIJAŠ: Jednu punu ladičku penez - 
 SMOLKO: Vzel i plebanušu odnesel. 
 MATIJAŠ: Vkrali, odnesli i razbili. 
 ( SMOLKO,  doklam Matijaš ova govori, kašla jako i srakuje se, da bi ga zaglušil). 
 MATIJAŠ: Da ste na Klancu na senjmu jednomu kožaru banko cedulu od 100 forinti - 
 SMOLKO: Z drobnemi penez zmenil. 
 MATIJAŠ: Drugomu pak torbicu s penezi - 
 SMOLKO: K meni v srambu vzel. 
 MATIJAŠ: Odrezali i odnesli. 
 SMOLKO: Jesu mu, je, huncvuti tati, jednu kožu odrezali i odnesli; ja sem onda tam bil. - Vezda je pak dosta vašega znanja, ar smo dobro od vas vpučeni. 
 VUKSAN: Vera, dosta dobro, ar se vezda tak dobro poznamo ja i Smolko sused, kak da bi pravi brati bili. 
 SMOLKO: Ne bi li mi vezda jedno malo zagriznuli, ar je vre staro jutro i doba k ručku. 
 MATIJAŠ: Ja ne bi maral, ar sem od snočka natešče. 
 SMOLKO: Taki budem služil; jedno malo raspuznenca sira i k njemu češnjaka, k tomu dobroga staroga vina, k ovomu vsemu za začimbu par prijatelskeh rečih, čini prav tečnoga ručka. Metemtoga, doklam dojdem, posedete si. 
   
   
   
 Spelanje III. 
 Vuksan i Matijaš 
   
 VUKSAN: Sedimo anda, dok Smolko dojde. - Gospon dijak, vi morate znači več, kak hruške peči. 
 MATIJAŠ: Zakaj, moj prijatel? 
 VUKSAN: Zato, kajti znate tak čisto do drožđih človeka shamati. 
 MATIJAŠ: To vse čini mudroznanje, koje se z velikem trudom iz knig i vu školah zadobiva. 
 VUKSAN: To je drugo; - tak ste vi drugač činili, kak vezda čine vnogi dijaki, koji ako čižme i opravu vu škole iduč dereju, vre se gizdaju, kak da bi celu horvatsku kroniku bili pozobali! 
 MATIJAŠ: To ni dobro. - To čini, da ovakvi zlato vreme mladosti svoje za nikaj potrošiju i drugu hasen iz škol ne zneseju, kak vnogo kriča, malo vune. 
 VUKSAN: Pak, gospone, k tomu su oholni i nepokorni zapovedjam i navučitelom. 
 MATIJAŠ: Kaj se od ovakoveh domovina ima nadijati? - Ar koj vu mladosti ni se navčil pokoren biti, kak bude vu starosti znal druge ravnati? 
 VUKSAN: Doklam sem ja detič bil, čul sem vnogi put na dijačkom pijacu takvoga kriča, da je ves varaš grmel; prvi put sem štimal, da se svade i vezda-vezda si v kečke pojdeju; pak su se vendar lepo mirno bliže poldneva vsaki k sebi razišli. 
 MATIJAŠ: Prez dvojmbe jesu se onda dišputuvali. 
 VUKSAN: Tak, tak, morebiti, da su došpituvali, ar su kričali kakti vrapci v jeseni po grmju. Ali vezda? - Vezda se došpituju po Harmici, po Vilici, med Grabami, i gdo zna, kud vse, i to bliže pol noči. 
   
   
   
 Spelanje IV. 
 Smolko i prvi 
   
 SMOLKO: Ovo je naš ruček. Prosim, gospon dijak, včinite se kakti doma. Sused, dajte, pomozite. - Pravo, kak vam je ime? 
 MATIJAŠ: Matijaš. 
 SMOLKO: Anda, gospon Matijaš. O, Matijaš je bil negda veliki kralj vugerski. Vitez i jako pravičen. - Sused, ne bi li nam pomogli jedno malo trošiti? 
 VUKSAN: Hvala velika, nemam stanovito časa; pak sem i tak vre doma ručkal slivovu juhu z medom i z mlekom. 
 MATIJAŠ: To je drugač kava, ali ju vi ne čete s pravem imenom krstiti. 
 VUKSAN: Gospone, kava je kava, ali ovo, kaj su vezda počeli nekoji piti, je baš niš. 
 MATIJAŠ: Kak to? 
 VUKSAN: Poklam je kava podražela, zmislili su nekoji premogučni skupci vsakojački način kave; jedni opečeju čička, drugi kostanja, tretji nekakve zemelske mandale, ovi krumpira, oni merlina, nekoji žira, to si skuhaju kakti kavu i vputiju sami sebe i svoju mošnju, da je kava, ter to na tuliko, da su pripravni prisegati, da je takva kaluža tak dobra, žmahna i jaka kakti kava. Ali moja žena i druge purgarice jesu spametneše i ne dadu se vu to nikak vputiti, nego kupuju pravu kavu, makar po cekinu funt; samo su pak vu tom skupe, da samo 10 zrn na jednu šalicu brojiju, ar ne maraju, ako je kakti slivna juha, samo da je juha od prave kave. 
 SMOLKO: To su ženski i dečinski oblizeki; po takveh črneh kalabužah je Horvatska zemlja na nikaj došla; nikaj jakosti, nikaj modzga, nikaj đeđernosti ni vu takveh obuzlivcev; drugač je to negda bilo, kada pri jednom knezu Vragoviču celo leto ni več potrošeno, kak jeden frtalj kave i pol frtalja cukora; ali zato pak je prpra, meda i staroga vina prez mere i vage potrošeno. Pak su bili onda ljudi čili, friški, zdravi i jaki kakti oroslani, ali vezda, poklam vsako jutro na posteli kavu srčeju, imaju slabe želuce, koji posne jestvine ne moreju kuhati: dobivaju glavne boli, omiljavice, zlate žile [4] , i glediju van kakti smrti. Prav je to: o, da bi jošče jeden funt kave po 20 fl. bil, morebiti bi se povrnuli na negdašni način živlenja pređev našeh, i po tom mort na njihovu jakost tela i srca. - Nute, vzemite, sused. 
 VUKSAN: Hvalim lepo, moram se domom paščiti, da kuliko prikrojim detičem, da mi manguvali ne budu. Zbogom, dober apetit. 
 SMOLKO: Hvala. - Ne zamerete. 
   
   
   
 Spelanje V. 
 Smolko i Matijaš 
   
 SMOLKO: Gospon Matijaš, vzemite više, pak ječte. 
 MATIJAŠ: Ovo je vere dober sir i tečen. 
 SMOLKO: Verujem to; ovakvoga mi vsaki drugi dan jedna baba iz Laščine nosi. - Dajteda ga zalete z ovum starinum. 
 MATIJAŠ  (pije):  I ovo je zaisto dobro vino. 
 SMOLKO: Ovakov je moj ruček vsaki dan. - Nekaj malo tvrdoga, da želudec ima kaj kuhati, i da bolje kuha, pridam jeden mecel ovakvoga zafriga, pak se nigdar ne tužim na težine, [5]  glavne boli, zlate žile, ali na griz i krč želuca. 
 MATIJAŠ: To je vera istina, ar s kem bolje mi našega želuca prokšimo, s tem bolje njega slabemo i on nas bolje bantuje. 
 SMOLKO: Kaj štimate, kuliko ja let imam? 
 MATIJAŠ: Okolu 50. 
 SMOLKO: Oho! vre imam 65, pak vendar jošče nisem nigdar betežen bil zvan onda, kad su me dijaki stukli pri Svetom Ksaverijušu. 
 MATIJAŠ: Zakaj su vas tako jako stukli? 
 SMOLKO: Gospone! tak su me stukli, da sem štimal, da ni jedna kost vu meni ni cela ostala, i to baš za niš. Ja iduč z Bistrice, na sam Ivanski navečer jesem se pri Svetom Šimunu jedno malo napil, i več vu mraku domom iduči došel sem do Svetoga Ksaverijuša, kade me je vino premorilo, i onde pri dolneh velikeh vrateh pod graberjem ležem i zaspim; okolu pol noči prebudim se i čujem ne dalko od mene pod onem velikem pilom ze vsum močjum kopati; zdignem glavu i spazim, da jedno tri z motikami verno delaju, i taki mi na pamet dojde, da moraju peneze kopati: zdignem se anda, počnem beketati, tuliti i ručati [6] , da je prestrašim; ali i oni mene spazili jesu, dodrčiju do mene, preobrneju svoje motike, počneju po meni nabijati, da sem komaj pobegel, i tak su me onda prestrašili, da sem prisegel, da nigdar više nikoga ne budem plašil. 
 MATIJAŠ: Pak, kaj sudite, jesu li kaj skopali? 
 SMOLKO: Toga ne znam, ar nisem više tri tjedne časa imal s postelje ziti i kada sem vre k sebi došel, smrdelo mi je više frtalj leta tam iti; potlam vendar videl sem, da je jedna velika jama onde bila i znamenje ostalo, kak da bi jeden lonec nutre bil ležal. 
 MATIJAŠ: Pak vi to verujete? 
 SMOLKO: Kak ne bi? - O! kuliko ih je, ki su kopali i vu ris hodili i bogati postali. 
 MATIJAŠ: Za skopati peneze, jošče morem veruvati, najmre da se gdo na nje nameri; ali gdegoder, pod kakvemgoder pilom [7] , hruškum, vuglom ali drevom, i on bi norc bil, ki bi zakopal, i on drugi, ki bi iskal, ako barem na pol ne bi bil seguren; ali da je gdo od vraga v risu peneze kada dobil, toga nikak veruvati ne morem. 
 SMOLKO: Verujte, gospone, ja vam sam poznam jedno tri, kojem su poleg toga i lasi opuzli z glave. 
 MATIJAŠ: Čul sem i ja takve vnoge pripovesti, ali ove veruvati nikak ne morem. Ar vrag prez božjega prepuščenja sam po sebi nikaj ne more. Ako bi anda Bog dopustiti hotel, da človek od vraga peneze dobi, zakaj mu ne bi sam hotel dati? Drugoč: ovakov, koj bi na ovakov način peneze dobil, sam sebe ne bi nigdar prepovedal, ar je nad tem velika kaštiga; drugi pak povedati ne more, zvan iz sumle, koja je retkokrat istinska. 
 SMOLKO: Kakgoder je, ja vendar verujem, da je moči ovakvem načinom penez dobiti. 
 MATIJAŠ: Ako hočete, morete probuvati: mort i vi srečni postanete. 
 SMOLKO: Ja bi stanovito hotel probuvati, samo da bi vse prav znal, kak se mora pri tom baratati. 
 MATIJAŠ: Ja vam morem ves način povedati, kak sem ga ja čul, ali ne stojim dober [8]  za njega, da je istinski. 
 SMOLKO: Prosim vas, povečte mi, mort da je jednak z onem, kak sem ja čul. 
 MATIJAŠ: Pokehdob anda hočete, povem vam. - Najprvič mora jeden ali više, samo ne na par, segurni i nestrašlivi na Mlade Nedelje navečer, na jednom križanju putov ob jedenajsti vuri po noči sebe do rubače i gač sleči, potlam na istom križanju z jednem palašem okolu sebe kolobar opkružiti i trikrat zafučknuti; na kaj dojde vrag i opita, kaj hočete, i vi mu odgovorite, da bi radi od njega penez imati, koje vam on obeča, ako predi ufate se podnesti strahe, koje on na vas pošiljal bude; i kada vi odgovorite, da hočete vse strahe podnesti, onda on počne z vsakojačkemi ognjenemi peldami vas plašiti; vi pak ne smete niti peden mesta zvan risa ziti, ar bi vas odnesel. Kada ste vre vse strahe izbavili i dvanajsta vura dojde, onda pokaže se vrag i opita vas, kuliko penez imati hočete, vi pako morate povedati; ali samo neparnoga broja, i tuliko, kuliko ste zaprosili, vam da, kaj potlam slobodno domom odnesete. 
 SMOLKO: Tak sem ravno i ja čul, samo toga ne, da se do gač i rubače bi sleči moral; metemtoga i ovo se lahko včiniti more, samo da su k tomu poslu potrebni, koji su dobro segurni i neplašlivi, da ne bi profunta domom donesli. - Je - gospone, mi smo poleg našega razgovora vre zdavnja našega srablivca spraznili. Prosim vas, potrpete malo, ja taki nazad dojdem. 
   
   
   
 Spelanje VI. 
 Matijaš 
   
 To je istina, da ni bedastoče niti hmanjice, vu koju se ne bi dal človek vputiti za volju penez. - Ov priproščak dobro more videti, da je to kriva vera, jedno lažlivo i vkanljivo ufanje; metemtoga vendar on bi predi Boga zatajil, kak se hotel dati vputiti, da ovo ni istina. - Ali ja budem na njega dobro pazil, i ako se podstupi ovo probuvati, tak ga splatim, da mu nigdar više ovakov način penez dobiti na pamet ne dojde. 
   
   
   
 Spelanje VII. 
 Smolko i Matijaš 
   
 SMOLKO: Ovo jošče jeden srablivec i to nam za ruček dosta bude. - Nate, pite! 
 MATIJAŠ: Hvala velika: meni je jedna kupica prek dosta. 
 SMOLKO: No samo jedno malo jošče. 
 MATIJAŠ: Naj bu, za vašu volju  (pije malo);  vezda vam pak hvalim na vašem ručku i ne zamerite, da se ne morem z vami duže spominati, ar imam jošče dosta posla. 
 SMOLKO: No, srečno, moj gospon Matijaš, - hvala vam na spomenku. 
   
   
   
 Spelanje VIII. 
 Smolko 
   
 Vezda znam ves način, kak se mora baratati, kada gdo hoče v ris iti. - Ovo je fini mudrijaš; on toga ne veruje. - Mora i on zmed oneh biti, koji nikaj ne veruju, nego kaj s tacami [9]  zgrabiti mogu. Ali se ja ne morem vputiti vu to, ar su mi vnogi istinski ljudi povedali. Zato hoču si ja jošče moje dva detiče z menum vzeti; oni su kakti oroslani, koji bi se mogli vsaki z srednjem vragom hitati. Ovi budu najboljši, ar se ništa ne znaju bojati; z ovemi ja prvu Mladu Nedelju pojdem na jedno križanje. - Lazo, Gajo! 
   
   
   
 Spelanje IX. 
 Smolko, Lazo, Gajo, detiči 
   
 OBADVA  znutra govore:  Što je, gazda? 
 SMOLKO: Hote amo. 
 OBADVA  vane:  Što je? 
 SMOLKO: Ja bi ništo s vama govorio, ali vi morate šutit. 
 OBADVA: Baš kano kamen ali drvo. 
 SMOLKO: Mi ćemo tražiti novce. 
 LAZO: Kudaj? 
 GAJO: Od koga? 
 SMOLKO: Od vraga. 
 MATIJAŠ  (odzad s kuta luče, posluša i reče):  Nadijal sem se ja toga. 
 LAZO: Jesi mu posudio? 
 SMOLKO: Nisam, veće da on nama svoje dade. 
 GAJO: Ta imade li on novaca? 
 LAZO: Budalo, kako ne bi imao, kad tuliki bogatci k njemu odlaze. 
 GAJO: Ali ništa ne dovedu. 
 LAZO: Ali mu kažeju, kadi su svoje novce zakopali. 
 GAJO: To može biti. 
 SMOLKO: Indi vidite, da on imade novaca. 
 LAZO: Kako? - Silom ali molbom? 
 SMOLKO: Čekajte! Povite vi meni, je li se možete šta uplašiti? 
 LAZO: Baš ništa, na moju vjeru, van stare babe, i to u mraku iznenada. 
 SMOLKO: Tote ne ima straha. Veće je li bi se uplašili vraga? 
 GAJO: Idi, Boga ti, tko bi se onoga gurzusa uplašio. 
 SMOLKO: Već, ako ti dojde kano ognjena zmija, da te vujide? 
 GAJO: Za vrat s nadžakom. 
 SMOLKO: Ali kano vatran zmaj, da te poždere. 
 LAZO: U vrh glave. 
 SMOLKO: Indi dobro. - Mi ćemo sad u noć prve Mlade Nedile prije jedanajst sata izlaziti tamo na Prekrižje i ondi na krišputu ćemo vraga zazvati, neka nam jedanajst hiljada cekinov dade. 
 MATIJAŠ: (Dobro da znam, kam budete došli: splatim vas tak, da se budete do smrti spominali iz vaše koraže). 
 SMOLKO: Prije kako ove novce dobijemo, hoće nas plašit; veće mi se na to ne krenemo, manje pako iz kola izlazemo; posle će nam novce dati. 
 LAZO: Makar šalje nad me hiljadu vragova, baš mi se ne krene ni jedan las na glavi. 
 GAJO: Ala, branjo, lipe sriće! - Silu novaca, baš za niš. - Ma kako ćemo dilit? 
 SMOLKO: Budalo, kako? Meni polak, vama dvima polak. 
 GAJO: Ne može tako biti. 
 SMOLKO: Zašto ne? Nisam li ja gazda? 
 GAJO: Jest, kod kuće, ali kadi se jednako strahi dile, valja da se i novci dile. 
 SMOLKO: Ma valja da na stariju bradu više padne. 
 LAZO: Pravo imadeš; ti si uzmi tri strani [10] , ja ću dvi, ovaj pako jednu. 
 GAJO: Ta kako bi ti, gurzuse, dvi strani dobio, a ja jednu? 
 LAZO: Valja da je moja brada starija. 
 GAJO: Makar bila starija od Kraljević Marka, to ne ima ništa. Kadi se zajedno radi, valja da se jednako plaća. 
 LAZO: Čuti, Boga ti, ne zaprdaj. 
 GAJO: Ja ću tebi šutit? Tko si ti? 
 LAZO: Sad ću ti kazat, tko sam. 
 GAJO: Gurzus, drugo ništa. 
 LAZO  (šupi ga za vuho i reče):  Baš nešto više. 
 GAJO  (šupi njega i reče):  I ja toliko. 
 LAZO: Počkaj,  (prime ga za lasi)  ćemo vidit, tko će više dobit. 
 GAJO  (prime ga takaj za lasi):  Svaki mora jednak dobiti.  (Doklam se ovi dva sim tam za lasi navlačiju priskoči 
 SMOLKO  i reče):  Što budalite, živina? Zašto se prije čupate, kak novce imate? Ustran, gursuzi!  (Onda pak obodva se njega primeju i počneju ga za lasi natezati i reče) 
 LAZO: Hoćeš polak imat? 
 GAJO: Hoćeš tri strani? 
 SMOLKO: Nemojte, budale, svakomu jednako, svakomu jednako! Puščajte!  (Pustiju ga obadva). 
 LAZO: A tako je pravo. 
 SMOLKO: Baš pravo; svaki jest dobio jednako, valja da i novce jednako dili. 
 GAJO: To valja. Sad idemo radit. 
   
   
   
 Spelanje X. 
 Smolko 
   
 Ala prav sem k vremenu na del došel, vsakoga je jednako dopalo. - Ha, ha, ha, kakvi smo mi tri norci bili, - poskubli smo se i potukli za novce, koji su jošče vragu v klampleh. I morebiti onda ovak, ali gorje na del dojdemo. Ha, ha, ha, prav mi je bogme, zakaj sem takov osel bil. - Ne beše mi se med takve bedake mešati, bil bi cel ostal, ar govore Horvati: ki se med poseje meša, da ga, z dopuščenjem govoreč prvič, drugoč i tretjič - i svinje pojedu. 
 
 
 DOGOD II. 
 Spelanje I. 
 Smolko 
   
 Komaj se denes vre tretji tjeden s postelje zvlekel jesem, ar sem ves tak zmlačen i spotrt, da se komaj giblem. - To imam hasen od moje koraže. Prav je meni povedal Matijaš dijak, da od vraga peneze prositi je velika bedastoča, ar kaj sam nima, ono dati ne more. Ovu istinu jesu dobro počutila moja pleča, ar me je na mesto penez celu vuru s korbačem nemilo vordašil. To imam i drugo nikaj. 
   
   
   
 Spelanje II. 
 Jugovič i Smolko 
   
 JUGOVIČ: Dober dan, moj sused, kak ste vi? Kak vas Bog pomaže? 
 SMOLKO: Na službu; vsaki dan bolje. Naj si sedu, prosim. 
 JUGOVIČ: Hvala velika, ja nerad sedim, niti časa imam, ar tuliko imam posla, da ne znam, gde mi glava stoji. 
 SMOLKO: Verujem ja to, ar ovak mlada gospoda, kada se domovini na službu alduju, ni jednoga hipa ne zamudiju, svoju vernost i prikladnost [11]  očivestu pokazati. 
 JUGOVIČ: To drugač ne more biti. Zvrhu toga velika gospoda vsa me rada imaju, i zato svoje osebujne posle meni na tuliko zaufaju, da komaj jednoga zvršim, vre me deset drugeh čaka. Prosim vas, da bi mi jeden par z najfineše kože čižmih zešili, ali jako lepe, naprvo velike špice, odzdola prešite i čisto k nogi. 
 SMOLKO: Ja vre znam, kak su čalarna mlada gospoda: ja vnogem šivam i zato sudim, da i oni budu z menum zadovoljni. 
 JUGOVIČ: To mi bude jako drago. 
   
   
   
 Spelanje III. 
 Matijaš i prvi 
   
 MATIJAŠ: Dober dan, moj prijatel, kak ste? 
 SMOLKO: Dobro, moj gospone, vsaki dan bolje. 
 MATIJAŠ: To me kruto veseli. 
 JUGOVIČ: Kaj to zvoni vu farni cirkvi z velikem zvonom? 
 SMOLKO: Bude blagoslov i popevana maša. 
 JUGOVIČ: Zakaj? Vem denes ni svetek? 
 SMOLKO: Ni svetek, ali je takva navada, da ljudi barem jednu vuru vu ovi halabuki Bogu alduju. 
 JUGOVIČ: To vera, niti je spodobno niti prilično, vu ovakveh dneveh pobožnosti zmišlavati, kada vsi ljudi zmešani jesu. 
 MATIJAŠ: Prosim, ne tak! Ar jesu ljudi, koji si znadu dati razloga: Bogu nekuliko vremena i svojemu veselju nekuliko. 
 JUGOVIČ: To nejde skupa, ar se i pobožni i nepobožni bludiju. 
 MATIJAŠ: Niti jedni niti drugi, ar vsaki zna, kaj činiti mora. 
 JUGOVIČ: Zato je včera nedelja bila i onda je vsaki svoju dužnost včinil; denes svetka ni, anda niti zapovedi. Ako pak zapovedi ni, tak ne bi se s takvem glasom ov dan obslužavati moral. 
 SMOLKO: Včera je svetek bil i dan zapovedi, pak ste ga vendar vi z vekšem glasom i halabukum od snočka devete vure do denes pete zbavili, neg ste včera samo pol vure v cirkvi pobožno zbaviti hoteli; ako vam božja služba več neg pol vure trpi, vre vam je vu cirkvi dug čas, akoprem i onda več šepčete i sim tam se zgledavate neg Boga molite: pri službi pak vražji ne marate sedem i osem vur potrošiti i to vam je jošče premalo. 
 JUGOVIČ: Ja protesteram: na balu biti ni vražja služba, ar se tam vredna i poštena gospoda shađaju. 
 MATIJAŠ: To je istina. Ali ako vzememo, otkud ta navada bala dohađa, misliti budemo morali, da na njem ne mora zevsema dostojno iti. Ar Baal je bil negda krivi bog, koj se je drugač zval Molok pri Amonitanceh; ov bil je i samoga brunca zlejan, s telečum glavum, i tak velik, da vu njegovom trbuhu mogel se je veliki ogenj naložiti, i tulike požirake je imal, da čez nje deca od pet ali više let mogla su prelesti. Ovomu anda bogu stareši z veseljem alduvali jesu vsako leto stanoviti broj dece svoje, koju aldovniki po redu čez lampe bolvana metali jesu, i da se plač njihov ne bi čul, z velikem kričom, bubnji i piščalmi okolu bolvana jesu plesali, doklam se i ogenj i bolvan je zasitil. 
 JUGOVIČ: Pak, kaj se imamo s toga vučiti? 
 MATIJAŠ: Ako ne zevsema jednaku, barem nekuliko prispodobnu istinu. - Bolvan ov Baal je mesto opčinskoga veselja; vu trbuhu njegvom gori ogenj vsakojačkeh tela nasladnosti; vu ov ogenj peljaju vnogi stareši decu svoju, koju, akoprem ne hotomce, vendar priliku dajuč alduju ovomu bolvanu, kojemu vnogi drugi jednakem načinom aldove svoje na pogibelj poštenja, sramežlivosti i čistoče dragovoljno nosiju; ovem pako vsem, za nutrnja spoznanja čisto podušiti, jesu na strani oni aldovniki, koji z svojemi zaglušlivemi mužikami na tuliko vse skupa zaglušiju, da niti čuju niti vidiju, kaj se dela. 
 JUGOVIČ: Poleg vsega toga moči se je tam pošteno zadržavati. 
 MATIJAŠ: Nekojem i jako spametnem, dopuščam. Ali prosim, kaj moremo od oneh suditi, koje vidimo, da se vu isteh sveteh mestah nedostojno zadržavaju? Je li se oni vu ovakveh mestah dostojneše i pošteneše zadržavati budu mogli? 
 JUGOVIČ: Pak, gdo ste vi, prez zamere, koj se podufate ovakva govoriti? 
 MATIJAŠ: Ja sam dijak, koj moje škole zvršil jesem i po svetu iščem mesta, kade se med ljudi dobroga držanja nastaniti budem mogel. 
 JUGOVIČ: O, bene, bene, ergo domine studiosus. [12] 
 MATIJAŠ: Ita profecto. [13] 
 JUGOVIČ: Prez dvojmbe primae classis in omnibus scholis? [14] 
 MATIJAŠ: Eminens. [15] 
 JUGOVIČ: A, to je lepo, to je hvale vredno. Ako morem vu čem pomoči, drago mi bude. Ja sem vu velikeh hižah znan: ako bi kam za ključara ali pisara, ako znate lepo pisati, hoteli preporučeni biti, ja vas segurno hoču preporučiti. 
 SMOLKO: Gospone, najte si glavu treti, ov sam sebe več kak za pisara preporučiti more, ar ga na cente ima ovdi  (pokaže na čelo). 
 JUGOVIČ: Ne bi sudil. 
 SMOLKO: To morete lahko zeznati, ar on vam je takov človek, koj iz računov i zvezd vsa prešesna i buduča zeznati more. 
 JUGOVIČ: To ni moguče. Ar sem i ja po školah hodil, pak toga ne znam. - Metemtoga, domine studiose, kaj bi od mene znali povedati? 
 MATIJAŠ  (pogleda v nebo i broji na prste):  Malo dobra, ne zamerite. Vi ste od plemeniteh i premogučeh starešeh. Kakti dijak bili ste vsigdar v tretjem redu; tukli se, razbijali i poleg vsega toga gizdavi bili. Gledeč na roditele vaše puščeni ste po školah iti, ar je znano bilo navučitelom vašem ono opčinsko premogučeh starešeh govorenje: da deca njihova, akoprem nikaj znala ne budu, vendar ostaneju roda i plemena poglavitoga. Zato pustili su vas ovak odrasti s praznum glavu, ar se od ovakveh male, ali nikakve druge hasne domovina ima nadijati, kak da broja povekšaju oneh, koji njoj na trh i nikakvu diku jesu. 
 SMOLKO: Gospone, ov vam po vražje zafrigava. 
 JUGOVIČ: Zgađa nekaj, zgađa. 
 MATIJAŠ: Kada ste škole zvršili i počeli sablju pasati, onda nigdo oholneši, nigdo obzojneši od vas nije bil. Oprave, komedije, bali, pileari, vsi su vas puni bili, da vre stareši vaši nemoguči zmagati prestali su na vas trošiti, otkuda počeli ste duge delati na buduče vaše očinstvo. 
 JUGOVIČ: To drugač ni, ar bi stareše moralo sram biti, da bi sin njihov rastrgan i razdrapan hodil. 
 SMOLKO: Ne, gospone, ne, nego bi nje sram biti moralo, da su ovakvu potiru hiže i plemena svojega othranili i odrasti puščali, ter za mlada nisu zla nagnenja vuzdali i k dobru privučali. 
 MATIJAŠ: K tomu od gizdosti hodite od jedne do druge velikašev hiže, pak ako se samo s hausmajstrom kade spominate, vre se pred drugemi dičite, da ste pri jednom ali drugom velikašu vu osebujnom poslu bili. Zadnjič dobili ste volju oženiti se, da ovak peneze, ne pak ženu dobite. I kajti se ni jedne vredne dobiti ne ufate, ar su vre vsem vaši vetri, čalarnost i praznost glave znana, zato  (reče mu vu vuho)  radi bi zaslepiti Vuksana krznara za njegovu kčer, ar je jedina i bogata. - Je li nimam pravo? 
 JUGOVIČ: Ovo najzadnje na tuliko, da moram suditi, da ne samo prešesna, nego i buduča vam znana jesu. 
 MATIJAŠ: Vse pomalo, vse pomalo. 
 JUGOVIČ: Prosim vas, moj prijatel, potrudite se jedno malo k meni, da se nadalje od toga z vami spomenem. - Ne zamerite. 
   
   
   
 Spelanje IV. 
 Smolko 
   
 Ovi dva moraju jako veliku skrovnost imati, da je on njemu nekaj vu vuho prišepnul, ov pak onoga k sebi otpeljal, da se leže [16]  skupa spomeneju. Jedno malo bi želel znati. Ali naj bude: od mene, sudim, da nikaj ni, a drugo si pak glavu treti bi bedasto bilo. Ar sem i tak srečen, da vsigde dobro nadojdem. Idem ja rajši tomu dijaku obečaneh škornih krojit: bude spametneše, kak si za malo dobra glavu treti. 
   
   
   
 Spelanje V. 
 (Jugovičeva hiža) 
   
 Jugovič i Matijaš 
   
 JUGOVIČ: Vi ste mene tak zmalali malo predi, da bolje ni moguče samomu meni mene poznati; i zato želel bi ja vas vu tom poslu na moju ruku imati i da bi vi meni Vuksana za njegvu kčer nasnubili; ar ako nju ne dobim, da se z dugov kuliko skopam, budem zdvojiti moral. 
 MATIJAŠ: Ovo je težek naruček, ar Vuksan je človek tvrd, skup, svojevolen i k tomu jako vu svoje bogatstvo zaljublen. 
 JUGOVIČ: Ali vi znate i morete znajti načina ovo njemu dopovedati. 
 MATIJAŠ: Iskati načina morem, ali znajti je sreča; ar volju človeka, kam bi hotel, obrnuti, niti znanje niti jakost imam. Metemtoga za volju vašu tental budem vse načine. 
 JUGOVIČ: Ako mi to opravite, vekovečni pri meni kruh i opravu imali budete. 
 MATIJAŠ: Na jednom i drugom hvala. Ja nikaj za plaču, nego za volju i hasen činiti navaden jesem. 
 JUGOVIČ: O, da bi mi moguče bilo mišu biti, kada vi z njim od toga posla govorili budete, rajši bi neg ne znam kaj, ar sem jako željen sam čuti, kaj da govoril bude. 
 MATIJAŠ: Vu tom bi vam predi pomoči mogel, kak obečati, da vam povoljnoga kaj opravim. 
 JUGOVIČ: O, dragi prijatel, prosim vas, dajte mi povečte. Meni dosta bude, samo da sam čul budem, kaj od mene misli i kak govori, da se potlam ja po tom ravnati mogel budem. Dajte mi povečte, ako kakov je način moguči. 
 MATIJAŠ: Ne znam - meni se vidi  (iščuč okol sebe travu govori),  da jošče imam jedno perce od one trave, koja človeka neviđenoga čini. 
 JUGOVIČ: O, dragi ljubleni prijatel, dajte mi, ako imate, ja vam na veke zahvalen budem i vas več kak za proroka držal. 
 MATIJAŠ: Ovo je ravno jošče jedno perce; ovo se mora pod jezikom držati onde, kada hoče gdo neviđen biti, i na miru vu jednom mestu ostati, niti se z mesta gibati, ar drugač ne vas nego vašu tenju bi človek spazil i ovak vsa norija bi se pohabila. 
 JUGOVIČ: Budite segurni, da vam ja kakti cepec na mestu stal budem. 
 MATIJAŠ: Anda dobro. Ovo vam je: čuvajte ju dobro i kada Vuksan sim dojde, friško ju pod jezik postavete i vu jeden kut stanite. Verujte meni, da vas videl ne bude. 
 JUGOVIČ: Gda pak on sim dojde? 
 MATIJAŠ: Ja vezda taki idem k njemu i budem ga prosil, da čez jednu vuru k meni dojde, vi pako morate jedno malo pred njim k meni dojti i onda vam se želja spuni.  (Odide). 
 JUGOVIČ: Ovo je jako lepi način čuti, kaj drugi govori, i videti, kaj čini. Sreča, da ovakva skrovnost ni vnogem znana, ar kuliko bi nekojem hasnela, tuliko i sto puti više bi drugem škodila. Vezda idem po mojem poslu, da i ovoga zvršim i drugoga ne zamudim. 
   
   
   
 Spelanje VI. 
 (Matijaševa hiža) 
   
 Matijaš, potlam Vuksan 
   
 MATIJAŠ: To je istina, da je ovo jedna prazna glava, i jedna zmed oneh, koji su vnogo po školah trošili i malu hasen iznesli. I ovo je jeden zmed oneh, koj drugač nikaj ne veruju, doklam po njihovi volji vsa ideju, ali kak brže se vreme i sreča obrne, pripravni jesu vu vsaku bedastoču sebe napeljati dati, samo da kakovu od onud hasen čutiti mogu. Ov je tulikajše takov, ar se čisto lehko vuputiti je dal, da more po jedni travi neviđen postati, kajti ga sila pritišče i vu tom polehčicu najti ufa se. Ali splatim ja njega tak, da nigdar više takvem bedastočam veruval ne bude. 
 VUKSAN: No, ja sem ovde, gospon dijak. 
 MATIJAŠ: Najpriličneje ste došli, moj sused. 
 VUKSAN: To mi je jako drago, ako sem potreben i morem služiti. 
 MATIJAŠ: Mala služba, ali velika norija. 
 VUKSAN: Čisto dobro, ar sem ravno vezda na norije jako prikladen, ar sem se v Kaptolomu takvoga dobroga staroga vina napil, da mi vse žile igraju. Sudim, da ovo mora jošče od onoga vina biti, kojega su negda Krajnci zvali erdegata bajn. 
 MATIJAŠ: To mi je još dragše, da ste tak zevzeti na norije; hočemo i mi jednu imati. 
 VUKSAN: Kak se zove? - Van z njum. 
 MATIJAŠ: Jugovič prosil me je, da bi vas snubil, da bi mu vašu kčer dali za tovarušicu. 
 VUKSAN: Nigdar bedasteše ni mogel misliti. 
 MATIJAŠ: Kajti mi pak nikak mira ni dal, moral sem mu obečati, da vas na to snubiti hoču. K tomu željel je sam poslušati kaj vi vu tom poslu govorili budete, i ja sem ga vputil, da imam takvu travu, koju pod jezikom držeči neviđen postane. Ovu od mene je vzel; zato kada on vu hiži bude, tak se držete, kak da ga videli ne budete, i na vse moje reči tak odgovarjajte, da bu dosta šnofati imal. 
 VUKSAN: Nigdar lepše komedije. Verujte meni, da ga tak splatim, kak se zna i valja. Gda pak bude ta komedija? 
 MATIJAŠ: Vi vezda mahom domom odidite i čez pol vure nazad se povrnite: za toga on vre pri meni bude i onda počnemo našu igru. 
   
 VUKSAN: Ako vezda ne pokažem, kaj sem ja, tak nigdar drugda. Idem brže domom, da ze vseh mojeh ladlnov zberem, kaj god je gde pameti, da ju ovde skramariti mogel budem. Ha, ha, ha, nigdar lepše norije. 
   
   
   
 Spelanje VII. 
 Matijaš 
   
 Ovu vuru jesem dobro navil: kada se spusti, bu išla, tukla i bila, da bu dragota poslušati. Vezda nikaj ne fali, kak onoga gimplna k rukam dobiti kaj brže. - On ne sfali drugač, zvan ako je vre kade travu probuval i spazil, da je vkanjen. - Skoro da sem bedasto včinil, da sem mu nju pred vu ruke dal. - Dobro je, ono ide sim. Ovakve veternjake človek more vu vse vputiti. 
   
   
   
 Spelanje VIII. 
 Matijaš i Jugovič 
   
 JUGOVIČ: Malo je falelo, da ni sem zakesnil. I bil bi morebiti, da sem se ni paščil pri gospodinu Smukoviču nekaj skrovnoga kaj brže pisati. 
 MATIJAŠ: Ravno prav i dobro ste došli, ar se naskorom nadijam Vuksana k meni. 
 JUGOVIČ: O moj dragi prijatelj, ja se vre vezda veselim, kak ja v kutu stal budem i on mene ne bude videl. 
 MATIJAŠ: Ja tulikajše komaj čakam, doklam jakost moje trave vi čutiti i ja videti mogli budemo. 
 JUGOVIČ: Kulika budem ja mogel po jakosti ove trave čuti, videti i zeznati. O! ova meni jošče takvu sreču zrokuvala bude, da njoj moji pajdaši i prijatelji nenavideti budu morali. 
 MATIJAŠ: Vse pomalo, vse pomalo; nikaj nagloga nima konca dobroga.  (Spazi Vuksana i reče:)  Ide, ide Vuksan, friško travu pod jezik.  (Jugovič dene pod jezik travu, Matijaš se pak včini, kak da ga ne bi videl i reče:)  Gde ste? - Tam v kut stanete, pak se niti ne genete, doklam on ne odide. 
   
   
   
 Spelanje IX. 
 Vuksan i prvi 
   
 VUKSAN: Dober dan, gospon dijak. 
 MATIJAŠ: Dober dan, dragi sused. Drago mi je, da ste se k meni potrudili, da se med četeremi očmi spomenemo od jednoga dugovanja, koje vam i drugem dvem veliku sreču doprinesti more. 
 VUKSAN: O! gospone, gde se kakva sreča vloviti more, onde sem ja ze vsemi četiremi pripraven. 
 MATIJAŠ: S tem bolje; anda se ufati morem, da vu poslu mojem napreduval budem. 
 VUKSAN: Samo van z njim brže, ar sem denes na vse pripraven. 
 JUGOVIČ: (Dobro je ufanje; ako mu ov z nosom ne zavine, ne če mu drugi nigdo.)  (Doklam ova Jugovič mučeč i kakti vu sebi govori, Vuksan na njega plune, nato reče i pak mučeč:) 
 JUGOVIČ: (Ala prasec nekakov, pak je ravno na me moral plunuti.) 
 MATIJAŠ: Anda dobro. Gospona Jugoviča, ne dvojim, da dobro poznate. 
 VUKSAN: Ako ga vsaki kučiš pozna, pak ga ja ne bi poznal. 
 MATIJAŠ: Ov drugač od poglaviteh roditelov, vezda kakti na vsu ruku živuči, nakanil je sreče svoje stališa pobolšati. 
 VUKSAN: I vreme bi mu bilo jedenput; ali bi skupa pamet i držanje moral pobolšati, ar zaisto ves, kulik je, ni šnof duhana vreden. 
 MATIJAŠ: A, toga ne govorite, on je vendar plemenitoga roda. 
 VUKSAN: Kaj hasni plemenščina, ako niti Bog niti kralj niti domovina iz njega hasen kakvu imati ne more. - - Plemenščina je prazno ime samo, koje niti hrani niti opravlja človeka. - Srce plemenito, držanje drečno, navuk potreben, prikladnost k službam domovine i marlivost, ova su, koja istu plemenščinu plemenitu činiju. 
 MATIJAŠ: Ali se on vendar čini prikladnoga, ar s vremenom bude jošče dober prokurator. 
 VUKSAN: No, toga nam je potrebno jošče, i tak je teh prisežnikov, pisarov i pravdoznancev tulika sila, da nimamo skoro mesta, kam bi plunuli. - Pak, kaj bi on za jeden prokurator bil, koj jošče porkuš juruš niti za rep ni prav prijel, niti morebiti zna dobro scribo cum calamo. [17] 
 MATIJAŠ: Kak je goder. On je vendar želju i volju dobil oženiti se i ovak svoj stališ pobolšati. 
 VUKSAN: To jest iz slame leči v koprivje. Prosim ja vas, koja bi njega vzela drugač, zvan ako bi mislila, da se od njega poleg vezdašnje navade, kojoj se jako čez prste gledi, kada ji se videlo bude, svojevoljno raspitati mogla bude.  (Plune na Jugoviča.) 
 MATIJAŠ: Ja vendar sudim, da bi vnoga plemenita divojka k njemu privolila, ar je lepoga tela, poglavitoga roda i bogateh starešeh. 
 VUKSAN: To je sve prav. Lepo je telo, ali je na njem gingava i prazna glava. - Poglavitoga je roda, ali ovoga z svojem držanjem tak je vre zahrđavel, da mu je komaj pridovka poznati. Bogateh je starešeh, ali je vre jednu polovicu duga vu buduče očinstvo napravil; drugu polovicu lahko rastepe vetre delajuč, kopove i jagare zdržavajuč, jahače hraneč i tak dalje.  (Plune na Jugoviča.) 
 MATIJAŠ: Ali ako divojku dobi, koja premoguča bude, lahko vse duge splati i dostojno živeti mogel bude. 
 VUKSAN: Koja je pak ona, koja, ako je premoguča, ne bu tulikajše potrebuvala takvoga, kojemu, kaj vu mošnji falelo bude, v glavi barem ne sfali.  (Plune na Jugoviča.) 
 MATIJAŠ: Postavemo, da bi mu se vaša kči dopala; vi ste bogati, ona jedina, bi mogli sebe i nju srečnu včiniti. 
 VUKSAN: Gospone, kaj ste obnoreli, ali z mene norca imati hočete? 
 MATIJAŠ: Niti jedno niti drugo. Nego to je prava istina, da se njemu vaša kči na tuliko dopada, da je dokončal nju od vas po meni prositi dati. 
 VUKSAN: Da bi se ja komu vu to vputiti dati hotel, bi vekši norc moral biti, neg je on sam.  (Plune na Jugoviča.)  Ar, kaj štimate, da on moju kčer, ne pako moju mošnju snubi? O, znam ja dobro takveh habikruhov nakanenja; komaj iz škol izideju, komaj jedno malo počneju scribo cum calamo, [18]  vre misliju, da bi koju divojku kade zaslepili, ter se z njenjem blagom oženili, da bi ovak na bale, pileare, holber cvelfe, alamude oprave više trošiti imali. I zato, ako nikaj više nimaju, kak one duge hlače, koje ober pupka vežeju, vre se zgledavaju, da bi kakvu bogatu dobili. Ali za dobru, tihu gazdaricu, ako i pri malom imetku, retki pitaju. Gde bi se pak tulike bogate zmagale, ako bi vsakomu na del jedna dojti morala? - Ovakvi založaji jesu retki, pak su i za one, koji v glavi i v mošnji soli imaju.  (Plune na Jugoviča.) 
 MATIJAŠ: Ja ne sudim, da bi se vi ufali vašu kčer komu vekšemu i preštimanešemu vdati, pokehdob je purgarskoga roda i priprosto zvučena. 
 VUKSAN: Kaj? Priprosto zvučena? Prosim za oproščenje. Hodila je ona tri leta nad Kamenita vrata; navčila se je tam štrikati, jedno malo šivati, z vsakojačkum svilum srca našvavati, tak da su v jednom tri; katekizmuša zna tja do glavneh grehov; pisati zna čisto dobro, samo da si priteško čteje. Vsega zna dosta dobro, samo presti malo.  (Plune na Jugoviča.) 
 MATIJAŠ: To je dosta za purgarske kčere. 
 VUKSAN: Pak, kaj štimate, da bi taki Jugoviča vzela, da bi srečna bila? 
 MATIJAŠ: I kruto: bi postala plemenita; bi se z vekšemi pajdašila; navčila bi se vludneši način živlenja. 
 VUKSAN: Najte, najte, prosim vas, te sreče brojiti. Imamo žive pelde takveh, koje se iz purgarskoga stališa med plemenite zakrpale jesu, kak živeju, kak se nosiju, kak se prenavlaju, kak da bi s porcolana bile. Od gizdosti rastežu se jeden klafter dalje, kak se s poplunom odeti mogu; od čalarnosti napuhavaju se bolje, kak velike gospe. Kojem predi jedna parkanasta kiklica za veliki kinč je bila, vezda ne mogu im tovaruši zadosta zmagati penez na vsake nove mode, koje one ali z oka ali z boka moraju imati; na tuliko, da od same oholnosti ne vidiju, da im čez razdrte krove godina kaple na njihove svilne oprave. Pak je to sreča? 
 MATIJAŠ: Tomu su zrok tovaruši, koji ova prepuščaju na hiže i imetka porušenje delati. 
 VUKSAN: Imamo vsakojačke pelde ovakoveh zakonskeh ljudih, pak kakov im je glas? 
 MATIJAŠ: Sudim, da dober. 
 VUKSAN: Nič preveč. Prosim vas, je li more onde dober glas biti, kade jeden plemeniti, koj nikaj ni probuval, nikakvu službu domovini včinil, od gizdosti, da je plemenit, ne če drugač domovini služiti, zvan ako taki veliku čast ne dobi, ali vsako leto dve štenge više ne korači; zato ostavi malu službu, kajti nima tuliko na leto plače, kuliko je on kader potrošiti, odide na svoje imanje, onde sim tam lomače, konje zjahiva, kmete guli, gosti zvađa, zadnjič iz same naglosti oženi se; i drugo nikaj od svoje sreče pokazati nima, kak jeden minuš dece, koja denes zutra zbog pomenkanja dobroga othranenja jednaki divjaki budu, kak je i otec. Je li ovo dober glas?  (Plune na Jugoviča.) 
 MATIJAŠ: Istina je, to ni dober glas, ali malo je takveh rasipnikov. 
 VUKSAN: Malo ih je, ali i oni su domovini preveč. Dapače ovakvi su zrok, da domovina naša vu veri, dobrom držanju i negdašni diki vse pa malo prepada.  (Plune na Jugoviča.) 
 MATIJAŠ: (Ov človek ne mora slamu vu glavi imati; moram ga jedno malo razdražiti, da se čisto zgovori.) - To ne more biti. 
 VUKSAN: Moj gospone, ja se čudim, da vi drugač spametni, ovo ali ne vidite ali videti ne čete. - Ne li istina, da naši premoguči domoroci decu svoju vu stranske orsage vu navuke pošiljaju? - Ne li istina, da ova tam slobodneša jesu, ar nisu na očeh starešeh, rodbine i prijatelov, koji vekšu skrb na ovakve za nikaj imaju, kak stranski navučiteli i paziteli za ne znam kakvu plaču? - Ne li istina, da ovakvi dečaki još sami sebe ravnati ne znajuči lehko se od hman pajdašev vu vse ono vputiti pustiju, kam je volja i želja pelja; anda se i predi vsakoga zla kak dobra navčiju; ovak puni stranskeh faling i duha praznosti dojdeju vu domovinu svoju, ter kažeju doma z čini, kuliku silu novac strošiti morali jesu roditeli, da bi sini njihovi onu starinsku domovine svoje i dobroga držanja svitu sleči, ter novu poleg mode iz neizbrojeneh krpic vsakojačkeh faling spletenu kakti harlakini obleči i domom donesti mogli.  (Plune na Jugoviča.) 
 MATIJAŠ: To jošče ni zadovoljen zrok zrušenja domovine. 
 VUKSAN: To je samo početek. Ar kak brže se vu orsagu počne premenjati starinska naroda nošna, vre se pomalo kaže, kakov duh nestalnosti je vleznul vu domoroce, po kojem na dalje počneju premenjati starinsku navadu dobroga držanja, zakona i ljubavi bližnjega. I zadnjič nastani se med nje ona nesrečna želja vlastitoga dobra, kada se vsaki za svoje, nigdo pak za opčinsko dobro skrbi.  (Plune na Jugoviča.) 
 MATIJAŠ: Niti ovo ni jošče pravi zrok. 
 VUKSAN: Poglejmo Tirolce. Oni ostaneju vsigdar pri svoji starinski navadi nošne i držanja, i po tom kažeju vu vsaki priliki, da su stalni vu veri proti Bogu, vernosti proti cesaru i ljubavi proti domovini. 
 MATIJAŠ: Da se pri njih ova nahađaju, ne moramo se tomu čuditi, ar on narod kesno vu pameti dozori, niti je tak vučen i rasvečen. 
 VUKSAN: Anda mora jeden narod vučen i rasvečen biti za prepasti vu vse moguče falinge? - Ja pak suprotivno nahađam. Ar koji su domovini pogibelneši: je li vučeni, ali samo rasvečeni, ali čisto nevučeni? - Meni se vidi, da oni, koji su dobro vučeni, jesu kakti trezni, koji znadu, kaj činiti moraju i onak činiju. - Koji su rasvečeni, jesu kakti na pol pijani, koji pred meglum slapov gizdosti i slaboče pameti niti dobro niti zlo prav vidiju i zato sim tam lomaču, ter kajgoder včiniju, sudiju, da je spametno, kajti ne mogu prerazmeti. - Koj čisto nisu vučeni, jesu kakti zevsema pijani, i ovi ali vu svojem miru i navadi dremleju, ali ako kaj včiniju, ne more im se tak zameriti, ar nimaju pameti vu rukah svojeh.  (Plune na Jugoviča.) 
 MATIJAŠ: Ova prispodoba je zaisto prikladna i razumna. 
 VUKSAN: Ne mislite, da bi mi starinski purgari ne znali se tulikajše razumno i razložno spominati. Ar mi znašli jesmo, da ovakvi supijani i rasvečeni svojvoljci jesu z vekšinum nikakve vere: od duhovneh nikaj ne držiju; iz zapovedih tak božjeh kak cirkveneh norca delaju; posta nimaju kakti psi; poštene reči ne zrečeju kakti hajoši; z rečjum, vse kaj trezni obdržavaju i činiju, oni opčinjaju i zešpotavaju. Gde anda zakona ni, gde srama ni, gdje ovakvem omamlenem špotlivcem vuzde i straha ni, kaj se dobra kralj i domovina nadijati more? - O, da bi ono vezda pri nas bilo, kak je meni moj vujec plebanuš povedal, kaj je bilo negda pri Rimlaneh, da su najmre imali oštre ljudi, koje su cenzore zvali, koji su pasku imali na dobro držanje ljudi i skupa vsu oblast malovredne spačitele kaštigati. O, da je to med nami, kak bi se vezda vnogi prez razloga časti, stališa ali roda iz orsačkeh hîž ali iz Turna na Zverceh [19]  zgledavali.  (Plune na Jugoviča.) 
 MATIJAŠ: Ovakve cenzore ne potrebujemo mi, ar se ovakvi jačiju vu opčinski segurnosti i sloboščini svoje plemenščine ali stališa. 
 VUKSAN: Dosta zlo, da tak misliti moreju. Prosim vas, ako vam jeden prst na ruki gnije i vi njega nikak zvračiti ne morete, je li njega rajši ne odrežete, kak da bi pustili onu gniloču vu druge prste i celu ruku dojti? Ovakvi svojvoljni i zločestoga držanja ljudi jesu kakti gnili kotrig opčine, koji s kem duže vu opčini zadržavati se moreju, s tem vekšu pogibel doprinašaju z zločestem i spačlivem držanjem svojem drugem kotrigom opčine: ove anda z suprotivnemi i nepovoljnemi protimbami vračiti je potrebno, da zlo ono malovredne gniloče dalje nejde na druge kotrige, i ako protimbe ne hasneju, sudim, da spametneje je celoga takvoga kotriga odseči i čisto od opčine razlučiti, kak prepustiti, da z hman peldami svojemi, kakti z jednum kugum druge kotrige zatepe i celu opčinu pokvari.  (Plune na Jugoviča.) 
 MATIJAŠ: Ovakvi se jačiju z onem dekretumom tolerancije, koj je od dvora kraljevskoga zišel. 
 VUKSAN: Kaj ste to rekli, kaj? Kaj je to za jeden deketrum? 
 MATIJAŠ: To je kraljevska naredba, da se med sobum razlučeneh zakonov ljudi preganjati ne smeju, nego da je slobodno vsakomu živeti poleg zakona svojega. 
 VUKSAN: To je sveta i spametna naredba, ali ja mislim, da on deketrum nima toga, da bi vsaki slobodno iz svojega zakona norca delal, ter vendar niti svojega niti drugoga obdržaval. Ar takvo osmehavanje i za nikaj držanje zakona svojega pri nikom ne vidimo, kak pri jedinom katoliku. I takveh svojvoljneh nevernikov vezdašnje vreme veliku silu imamo.  (Plune na Jugoviča.) 
 MATIJAŠ: Ali vendar i ova sila ni mogla još opraviti, da bi domovina na nikaj došla. 
 VUKSAN: Vi bi morali, gospone, jedenput z menum k Hemetšnajdaru v krčmu iti, ovde bi vi čuli, kak se od toga naši stari purgari divane. Ni li istina, da deca naša, doklam jošče za navuk kakov prikladna nisu, vu rukah i na skrbi starešeh jesu, od kojeh se vu mladeh nogah vu strahu božjem i dobrom držanju othraniti moraju, ako hočemo iz njih hasnovite purgare i domoroce imati? Ni li istina, da deca jesu kakti opice, koja kaj čuju od starešeh, ono govoriju; kaj vidiju, onak činiju? Ni li istina, da, kak se mlada šiba grbavo ali jednako rasti pušča, onak odraste? Ovak i deca, kak se vu mladosti živeti, govoriti i činiti navčiju, ono se vu njih tak zakoreni, da vse ono i vu starosti zadržiju i vu drugu kakti naravu njim prejde?  (Plune na Jugoviča i dalje govori).  Ova anda deca dospeju vu ruke onakveh starešeh, koji sami nigdar Boga ne moliju; iz vere i njenjeh kotrigov si norca delaju; nedostojno od Boga i svecev govoriju; nesramne i spačlive spomenke zvekšinum pred decum imaju; poste ne odbdržavaju; duhovna gde i kak moreju opsuju; oci na jednu, matere na drugu stran na očeh dece prekoredno živuč hman pelde njim davaju. - Kade ovakve navuke, ovakve pelde vu mladosti deca zadobivaju, ne bi li njim bolje bilo, da bi im stareši oštre nože vu ruke za skončati telo, kak malovredne pelde za dušu, poštenje i dober glas na veke pogubiti, bili predali; pokehdob ovakvoga malovrednoga živlenja navada na tuliko se zakoreni vu njihovom srcu i vu naturu prejde, da ni več moguče vsem navučitelom ono popraviti, kaj ovakvi malovredni stareši nemarlivo i zevsema pokvarili jesu. - Je li se anda ne moramo bojati i nadijati, da ovakvu raspuščenu živlenja navadu ova ista deca deci negda svoji i ova nadalje odvetkom svojem nemilostivno napajala ne budu. Ar ni moguče, da bi se janci od vukov leči mogli. - Je li ne zreli ovak domovina k zrušenju svojemu?  (Plune na Jugoviča.) 
 MATIJAŠ: Pomozi mi, sveti Matijaš! Vi morate več kak Vuksan krznar biti, da tak mudro govorite. 
 VUKSAN: Nikaj več, kak Vuksan, koma, krznar, punktum. 
 MATIJAŠ: Mi smo čisto vu drugi spomenek zašli. Dajteda vi meni povečte, kak smo dalko mi vu našem poslu za gospona Jugoviča došli? 
 VUKSAN: Ako nismo kuliko nazad, naprvo čisto nikaj. I zato povečte vi njemu, da bi on moral jošče jeden put tuliko let vu školah razdreti, kuliko je vre potrošil, doklam bi k takvi pameti došel, da bi sebe ravnati znal. Ar za takve, koji sami sebe ravnati ne znaju, ni žena, kajti niti nju niti decu bi ravnati znali; ovo je pako na sreču i hasen zakonskoga stališa [20]  najpotrebneše i najprveše. Tak mu povečte. Vi pak, gospone, ne puščajte se drugi put vu takve norske posle, da ne bi i vi kaj pod nos dobili. Ar stanovito za ovakvu misel obodva drugoga odgovora niste vredni, kak da se človek oštro srakne, pak vam i njemu v zube plune.  (Plune na Jugoviča i reče:)  Zbogom.  (I odide.) 
 MATIJAŠ: Ala grobijan nekakov. 
   
   
   
 Spelanje X. 
 Matijaš i Jugovič 
   
 JUGOVIČ  (plune van travu i reče:)  Pfi, teremtete, prokleti šintar. 
 MATIJAŠ: Kaj vam je? 
 JUGOVIČ: Je, kaj mi je. Poglejte samo, kakvoga je prasca z mene napravil. 
 MATIJAŠ: Gdo? 
 JUGOVIČ: Ov osel stari. Nut, kak me je vsega od pet do glave popluval. 
 MATIJAŠ: Ha, ha, ha, to je za vcrknuti od smeha. Pak kak se je to pripetilo. 
 JUGOVIČ: Ah, kaj me pitate. Ja sem ovde v kutu stal, on pak, kada mu je na pamet došlo, plunul je na me i vsega me je popluval; oči, zubi, vuha, oprava, vse je jeden hraček. I je li ga nesreča nosila ravno vu on kut pluvat. Ni mi tuliko za drugo, kuliko mi je za opravu. 
 MATIJAŠ: Zakaj si niste dole počenuli? 
 JUGOVIČ: I to sem včinil, ali mi je ravno onda prav v zube plunul. I kakvu sem goder figuru napravil, ravno da bi me videl, vsigdar me je zgodil. 
 MATIJAŠ: Ha, ha, ha. 
 JUGOVIČ: Ah, vraga li se smejete. 
 MATIJAŠ: Ha, ha, ha, to je lepa komedija. 
 JUGOVIČ: Nigdar više ne budem tu prokletu travu pod jezik metal. Ova ali ne mora tu jakost imati, ali mora vsakoga k sebi vleči. - Oh, da bi se samo zbog mojeh hračkov nad tem grobijanom sfantiti mogel, rajši bi neg ne znam kaj. 
 MATIJAŠ: Pustete to za vezda, ja vam sam najdem priliku k tomu, da se poleg vaše volje sfantite, ar je i mene grobijanski zbantuval. 
 JUGOVIČ: Oh, samo mi ovde pomozite, onda več nigdar vam nepriličen ne budem. 
 MATIJAŠ: Dobro; ja vam naskorom najdem priliku i povem načina. Samo imajte potrplenje, ar vezda imam drugoga osebujnoga posla.  (Odide.) 
 JUGOVIČ: Ja si pak idem oprave snažit [21]  i lica prat. 
 
 
 DOGOD III. 
 Spelanje I. 
 Veselkovič, Pisarovič, Jugovič i Koprinovič 
   
 Predi neg se teater otpre, čuje se popevanje od oveh. Zatem otrpe se drugi predstor i ovi četiri sediju pri stolu i popevaju. 
   
   
 PISAROVIČ: 
 Kad smo se tu zišli, 
    Budmo jedne misli! 
         Hej, druže, pimo ga 
         Čak do rana beloga! 
 VSI SKUPA  rep.:  Hej, etc. 
 VESELKOVIČ: 
 Veselo mu srce, 
    Koj pije vince; 
      V tugi je batrivost, 
         Vu nesreči zablivost. 
 VSI SKUPA  rep.:  Hej, etc. 
   
 KOPRINOVIČ: 
 Doklam budem zeval, 
    Budem vu me vleval; 
         Naj budu vsa nakraj, 
         Vino je zemelski raj. 
 VSI SKUPA  rep.:  Hej, etc. 
   
 JUGOVIČ: 
 Vino budem vžival 
    I drugem napijal; 
         Bog živi nas i vas, 
         Ki ste došli gledat nas. 
 VSI SKUPA  rep.:  Hej, etc 
   
 JUGOVIČ: Dajte, bratja, hočemo si vžite dneve. 
 PISAROVIČ: I to dobro, ar ih pak do k letu ne bude. 
 KOPRINOVIČ: Kaj si za k letu glavu teremo: rasti k letu trava, ali ne, samo da je letos dobro. 
 VESELKOVIČ: Prav imaš! To je i moja regulica: denes vžijem, kaj imam, zutra, kaj budem imal; ako nikaj, budem pozutra stradal. 
 JUGOVIČ: Čuj, čuj, nekaj zvoni. 
 KOPRINOVIČ: To vu farni cirkvi k blagoslovu zvoni. 
 JUGOVIČ: Prav se je zmislil, vezda, kada su veseli i norski dnevi, blagoslove držati. 
 PISAROVIČ: Naj si drže! I tak drugi tam ne dojdeju, kak stare babe, bokci i oni, koje je vre svet ostavil. 
 VESELKOVIČ: Pravoli; ar ovi, kada su čisto vino mladosti svoje svetu alduvali, vezda stare drožđe Bogu ponuđaju ter za stare grehe pokoru delaju. 
 KOPRINOVIČ: Kaj čete; človek mora vu vsaki dobi kakvu takvu zabavu imati. 
   
   
   
 Spelanje II. 
 Matijaš preoplavlen kakti trgovec. Prvi i Hanzl 
   
 MATIJAŠ: Dober večer, moja gospoda. 
 VESELKOVIČ: Bog daj! Otkuda? 
 MATIJAŠ: (I pak je ovde Jugovič! Ovo tepče mora vsigde biti. Pak ga splatim.) 
 KOPRINOVIČ: No, kaj ne znate, otkud ste? 
 MATIJAŠ: Znam dobro, neg sem ravno mislil, jesem li kuliko penez z menum vzel. 
 PISAROVIČ: Ako samo dosta imate, ar ovde na našeh oštarijah mora človek i ono, kaj ni pojel i kaj bi zutra moral jesti, naprvo platiti, i to duplit. 
 KOPRINOVIČ: Prosim, prosim. Prvič: od otkuda? da znamo, s kem se zestati sreču imamo. 
 MATIJAŠ: Ja sem iz Banata trgovec. Vezda se vračam iz Trsta, kade vole moje prodal jesem. 
 PISAROVIČ  (k Veselkoviču):  (Aha, ovo ti je tusta pečenka! Hočemo gledati, da ga kuliko oskubemo.) Sedite, prijatel, k nam, hočemo si ovoga dneva veselo vžiti: i tak je fašenek vezda. 
 MATIJAŠ: To je najbolje, da je človek vsigdar mrtučlivo vesel, ar to vnogo čini k zdravju i dugomu živlenju človeka. 
 KOPRINOVIČ: Kuliko ste parov volov prodali? 
 MATIJAŠ: Sto i deset. 
 PISAROVIČ  (k Koprinov.):  (Čuješ, ov ti ima penez.) 
 VESELKOVIČ: Dobru cenu ne dvojim. 
 MATIJAŠ: Ni vnogo dobička, neg vendar dosta. 
 PISAROVIČ: Kak su vezda dragi voli, sudim, da je par s parom lahko prešel po 200 fl. 
 MATIJAŠ: Tak nekak. 
 JUGOVIČ  (k Pisarov. i Kopriv.):  (Bratja, ovoga bi dobro bilo pri mošni načeti.) 
 PISAROVIČ: (Da bi se samo hotel z nami igrati, bi mu hoteli jedno malo z mošnum zavinuti.) 
 VESELKOVIČ: Bratja, ja znam kaj. Navečerali smo se dosta; denes bala ni, anda se hočemo jedno malo za krajši čas prekartati. 
 PISAROVIČ: To je sveta misel. Hanzl, kelner! 
 HANZL: Kaj zašafaju? 
 PISAROVIČ: Znesi vse z stola, samo flaše ostavi, pak nove karte donesi. 
 HANZL  (pospravla):  Prece, prece, bom vse pernesou. 
 KOPRINOVIČ: Ja sudim, da se i vi, prijatel, z nami za krajši čas igrali budete. 
 MATIJAŠ: Kuliko je prilično za časa prikratiti, ne maram. Kakvu igru? 
 PISAROVIČ: Holber cvelfe. 
 MATIJAŠ: Gospone, to je prepovedana igra, ar je na tuliko prevzetna i porušliva, da človeka na bogečku palicu spraviti, ali mu veliku stran imetka odnesti more. 
 VESELKOVIČ: O, toga se pri nas ni bojati, ar niti imamo vnogo, niti zgubiti moremo. 
 MATIJAŠ: Ali i ono malo, kaj človek ima, postavi na pogibel. 
 KOPRINOVIČ: Vu pogibeli je vsigdar, ali se zato ravnati i zdržavati mora. 
 MATIJAŠ: Moral bi, ali koj je, koj se ne vužge, kada vnogo zgubi, i da ono nazad dobi, vnogo i zvekšinum vse na igru postavi i zgubi. 
 JUGOVIČ: To je nesreča. Ako je pak denes nesrečen, more zutra srečen biti. 
 MATIJAŠ: Kada več nikaj nima. Pokažete mi jednoga iz igre srečnoga i bogatoga. 
 JUGOVIČ: To ne morem. Ali mali su tulikajše čisto nesrečni. 
 MATIJAŠ: Metemtoga vendar vnogi, koji denes vse zaigraju i nimaju zutra s čem obeda jednoga platiti. 
 JUGOVIČ: (To se je meni tuliko puti pripetilo, da nisem po tri dni krajcara v žepu imal.) 
 ( HANZL  postavi karte na stol, odide.) 
 KOPRINOVIČ: Donesel je karte, sedemo si. 
 PISAROVIČ  (karte meša):  Gdo bude bank daval?  (i deli.) 
 VESELKOVIČ: Koj prvoga kralja imal bude. 
 PISAROVIČ: Gospone, vi imate prvi kralja. 
 MATIJAŠ: Dobro, kuliko se postavla vu bank? 
 JUGOVIČ: Petnajst forinti. 
 MATIJAŠ: Petnajst? Gospone, naše igre cil je samo za vreme prikratiti. Sudim, da ni jeden zmed nas ne igra, da bi hotel vnogo zgubiti, ali vnogo od pajdaša dobiti, ar bi ovo jedna nevredna poštenoga pajdaštva želja bila. I zato ja, kajti nigdar drugač ne igram, kak za krajši čas onda, kada čisto nikakvog drugoga posla nimam, nigdar više od dveh, največ treh forintov vu bank, pet ali šest grošev na figuru, groša pako na ordinar kartu, ne postavlam. I to tak sveto držim, da za nikčiju volju drugač včinil ne bi. 
 JUGOVIČ: A, to je čisto malo. 
 MATIJAŠ: Gospone, koj ne zna, s kakvemi trudi spravlaju se novci, on nit cenu njihovu ne zna. 
 VESELKOVIČ: Kaj se budemo pravdali. Naj postavi vu bank i na kartu, kuliko hoče, mi postavimo, kuliko se nam videlo bude. 
 PISAROVIČ: Naj bu i tak. 
 MATIJAŠ: Kuliko se puti karte razdeliti moraju? 
 JUGOVIČ: Vsaki mora dva puta razdeliti; potlam more prestati, kada bude hotel. 
 MATIJAŠ: Ovo nit je pravično, niti pošteno, ar vsaki kada na dobičku i vu sreči bude, igral bude, doklam kasu napuni, onda prestane, i to je krivo. Nego vsaki na tri puta razdeli i četrti put vsem figure dâ, onda naj sreča dokanča. Ja drugač ne igram. 
 VSI SKUP: Naj bude. 
 ( MATIJAŠ  postavi vu bank novce, deli karte i ovi se mučeč igraju i po redu penez na bank mečeju i jemleju, kak koj zgubi ali dobi.) 
   
   
   
 Spelanje III. 
 Dva muži i prvi 
   
 (Dva muži dojdeju vu hižu, zgledavaju se i pristupiju odzad k ovem igrašem, koji se na miru igraju, i Matijaš dobiva; metemtoga se muži čudiju i vu prsa tučeju.) 
   
 VESELKOVIČ  (postavi na figuru i krikne):  Pet forinti! 
 PISAROVIČ  (postavi na figuru i krikne):  Deset forinti!  (Matijaš jedno i drugo dobi.) 
 I. MUŽ  (vudri se v prsa i mučeč k drugomu reče):  (Glej, glej, kume, kakve ti lepe novce ovi norci zgubivaju.)  (Metemtoga donese Hanzl holbu vina i postavi mužem na drugi stol.) 
 II. MUŽ: (Ne stojiju je drago. Nisi hodili za nje na podšpan.) 
 I. MUŽ: Hodi, kume, sedemo si pit.  (Sedeju si k stolu.) 
 II. MUŽ: Jesi li videl, kak se igraju? 
 I. MUŽ: Ja sem štimal, da je bogzna kak spametna igra, ar se je jako gospoda igraju, pak vidim, da bi se toga naši pastiri sramuvali, ar čisto nikaj pameti k tomu ni potrebno. 
 II. MUŽ: To ni velika fura. Meni se vidi, da ova igra je samo za to zmišlena, da jeden, koj je srečen, more drugoga čisto opleniti. 
 JUGOVIČ: Deset forinti na ovu figuru. 
 I. MUŽ  (vudri se v prsa i reče):  Jej, jej meni, deset rajniški na on falačec papera. 
 MATIJAŠ: Gospone, ja imam poldvanajst. Kuliko vi? 
 JUGOVIČ: Poldeset. 
 MATIJAŠ: Anda dvadeset forinti sim. 
 II. MUŽ: Vidiš, vidiš, kume, deset je postavil, pak je dvajset zgubil; pak si još s toga nikaj ne dela. 
 I. MUŽ: Naj bi ti pak vezda podšpana splačati moral, bi se z siromakom mužem za jeden krajcar trgal. 
 PISAROVIČ: Petnajst forinti na ovu figuru. 
 II. MUŽ: Vidiš, vidiš, i ven tam je petnajst rajniški postavil. 
 I. MUŽ: Muči, muči, je li je dobi. 
 MATIJAŠ: Poldvanajst. 
 PISAROVIČ: Jedenajst. 
 MATIJAŠ: Trideset forinti sim. 
 II. MUŽ: Dobro je včinja; i ov je trideset raniški zgubil. 
 I. MUŽ: Prav mu je, ja sem mu pred tremi dnevi moral dva dukata dati predi, kak mi je na moju štanciju jeden dreketum napisal, i to ti ne bilo črnoga kak za četiri prste vu širinu. Kak pravo, tak zdravo. 
 II. MUŽ: Jaj, jaj, kume, da bi se mi muži ovakve igre igrali, bi nas pune orsačke hiže bile. 
 I. MUŽ: Znaš li, kume, da ti se muhe lehko v pavučinu vloviju, ali pak sršeni ti pavučinu predereju. 
 II. MUŽ: Bogme ti je to istina. Siromak muž mora na vsakom prelazu veznuti. 
 MATIJAŠ  (stane se gore, [22]  zdigne kasu i reče k Jugoviču):  Gospone, vi ste 50 forinti postavili i zgubili. Ki bi si razloga dal, pak za vreme prikratiti, pomalo, ne pako za vnogo dobiti, vnogo postavlal, bi spametneje bilo. Vi ste od vašeh roditelov na velike molbe prijatelov vašeh včera komaj 200 fl. dobili; ove ste ovdi tak zaigrali, da ne budete imali krajcara, s kojem bi se otkupili, da vas ne bi pes zascal. Ni li to žalosno? - Moja gospoda, ja sem pošteno z vami igral i pravično dobil, kak sami vidite, okol 550 fl. Znam dobro, da vsaki zmed vas najzadnji krajcar je ovdi ostavil. - Ja, hvala Bogu, pri takvom imetku jesem, da ljudskog [23]  novca, najmre po ovakvi prevzetnosti i bedastoči zgublenoga, ne potrebujem. Vi ste s penezi hitali, kak da bi jezera dohotka imali, i zato niste vredni pomiluvanja, nego oni tam siromaki muži, koji se celo leto mučiti moraju, da komaj tuliko zaslužiju, kaj samo jeden zmed vas denes vu jedni vuri je zgubil. Zato vam, siromaški kumeki, iz dobička mojega vu pomoč živlenja vsakomu fl. sto prikažujem. Morebiti vi nje bolje precenjati znali budete, kak ova gospoda.  (Preda prvomu sto forinti, koj se zahvali:  Ponizno hvalim!  Preda drugomu sto forinti i drugi reče:  Bog im plati!  Obadva mu ruku kušneju i povrnu se k svojemu stolu.) 
 MATIJAŠ  (nadalje govori):  Ove druge 350 fl. predam vu špital, na pomoč oneh siromakov, koji pogibleju od nevolje prez pomiluvanja oneh, koji noči prečuju, zdravju škodiju i krivično morebiti novce spravlaju, da je na ovakov način prez hasne zaigrati moreju. - Sudim, da, kaj ste zajeli i zapili, još platili niste niti imate otkud, zato ja vsa splatim. Kelner! 
   
   
   
 Spelanje IV. 
 Hanzl i prvi 
   
 HANZL: Kaj zašafaju? 
 MATIJAŠ: Donesi 6 butelj tokajera. 
 (Hanzl odide po vino. Matijaš dalje govori):  Hočemo si ovoga dneva dobro vžiti; najmre pak ja, koj sem tak jako srečen bil.  (Hanzl donese butele i postavi na stol. Matijaš reče njemu:)  Vezda mi poveč, kaj su ova gospoda i muži zatrošili i kaj butele stoje, ja hoču vse skupa splatiti. 
 HANZL: Tisti tokajer je ta narfineši. Tist je z Ogerskiga od svetiga Tokaja. Je dober ino fin, le ga skusite. Je saka butela po tri guldinerje; tisto bode zvrglo, zvrglo  (broji na prste):  tri pa tri so siedem, pa tri so desiet, pa tri, no tri bo zvrglo pietnajst; kosilo osem no štierdiesiet no piet krajcarjov, bo zvrglo vse vkiup štier no dvajsit guldinerjov. 
 I. MUŽ: Vrag mu je kranski materi, niti brojiti ne zna. 
 MATIJAŠ: Ovo imaš trideset forinti; kaj je zvišega ober tvojega računa, naj tebi bude, da onomu dati mogel budeš, ki te bolje računati navči. 
 HANZL: Ja, gospud, tistega drobiša bom že zrajtal. On pak tista velika rajtinga mi močno gre. Ne bojo neč več zašafali. 
 MATIJAŠ: Neč. Plačen si, othađaj. 
   
   
   
 Spelanje V. 
 Matijaš i prvi prez Hanzlna 
   
 MATIJAŠ: Gospoda, vi ste jedno malo zamišleni. Pustite to na stran! Naj vam ovo za navuk bude, da teške trude i žule vaše nigdar na pogibel sreče ne postavlajte, ar ona je nestalna. K tomu znate dobro, da ova igra je prepovedana, zakaj anda ovu prepoved prekršujete? Ako se zapovedi ali prepovedi delale budeju i nigdo nje obdržaval, dapače oni, koji bi za obdržavanje skoznuvati morali, sami budeju prekršivali, kakve se hasne opčinskoga dobra imamo nadijati? - Ali pustemo ova na stran. Hočemo se z ovum kaplum razveseliti, da zabimo na naše nesreče i tečneje počivali budemo. Vsakomu nam jedna butela, vam pak dvem, kumeki, jedna. Vžite si i vi kaj dobra na svetu! 
 OBODVA: Liepo ponizno hvalimo! 
 I. MUŽ: To je još jedino muško veselje. Da toga ni, bi morali pocrkati. 
 MATIJAŠ: Natočemo kupice! Bog živi našega presvetloga kralja, koj se skrbi za sreču i hasen domovine naše.  (Pije.) 
 VESELKOVIČ  (netečno reče):  Bog ga živi, akoprem ja skrb njegovu ne čutim. Ako si sam kaj ne preskrbim, od njega malu službu i još menšu plaču imam. 
 MATIJAŠ: Ako budu vsi velike službe i plače imali, koji za njimi hlepiju, gde bi se službe, gde novci zmagali, najmre ako vsaki tuliko bi moral imati, kuliko bi zaigrati mogel. Je li vam ne bi oveh 200 fl., koje ste zaigrali denes, za pol leta dosta bilo za pošteno živeti? 
 KOPRINOVIČ: Gdo pak za nikaj služil bude? 
 MATIJAŠ: On, koji ljubi domovinu, opčinsku sreču išče, i z dikum svoje marlive službe je zadovoljen. 
 PISAROVIČ: Kaj na me spada opčinsko dobro, ako sam zlo stojim. 
 MATIJAŠ: Na vsakoga domovine sina spada najbolje, ar opčinsko dobro dohađa od osobnoga dobra vsakoga domovine sina. Ako se anda vsaki za svoje dobro skrbel ne bude, da on nekoju stran sreče i imetka svojega domovini alduvati mogel bude, otkud bude ona drugač zmagati mogla, da vaše službe naplati? Je li morete pravično potrebuvati, da jedna stran domorocev dan i noč skrbela se bude, da ono domovini na opčinske potreboče alduje, kaj vi malovredno i rasipno z druge strani potrošiti i potepsti mogli budete? Ako vsaki samo od domovine pomoč čakal bude, metemtoga vreme za nikaj trošil, prestane obdelavanje polja, zapustiju se meštrije, zaostaneju dobri navuki, zgubiju jakost zapovedi, i zadnjič oslabe vsaki stališ. Ali kak dugo ovo trpelo bude? Doklam ono, kaj pređi naši z velikum skrbjum i trudi skup spravili jesu, rastepemo i strošimo. Kam potlam? 
 JUGOVIČ: Ne maram, kam goder. Rajši zaisto kakti osel travu gristi, kak prez zadovoljne plače domovini služiti. 
 MATIJAŠ: Barem bi onda vekšu hasen z vas imala, kak vezda ima, ar bi žakle nositi znali. 
 VESELKOVIČ: Ja rajši krnjakom postati, kak nekuliko let za 50 ali 100 forinti sim tam lundrati kakti pes. 
 MATIJAŠ: Barem bi slaninu človek od vas onda imal.  (Dobiju obodva na jedenput on oselsku, ov svinsku glavu.) 
 I. MUŽ  (od straha govori):  Jes, jes, kume-e-e-e-e - glejte, glejte-e-e, kakve su ono stvari, potri je križno drevo. 
 II. MUŽ  (od straha takaj):  Jej, jej, meni-i-i-i-i, kaj je to-o-o-o-o; to je božja kaštiga. 
 KOPRINOVIČ: Je bogme, ravno se hoče Bogu z nami ove norije imati.  (Pije i dobi veliki nos, prime se za njega i reče):  Teremtete, ov je žmahen, vsaki dan funt tubaka prejde vu njega. To ni drugo, to mora coprija biti. 
 PISAROVIČ: Ha, ha, ha, ovo su čudnovata preobraženja. Ov ima oselsku, on tam svinsku glavu; ov se pak drži na nje z svojem nosom kakti puran.  (Natoči si, pije; i nato počrne na obrazu, kada odmekne; nakaj počne osel tuliti i prasec krohati.) 
 I. MUŽ: Glej, glej, kume, kak ti je on tam počrnel, kak vrag, potri ga sveti križ. 
 KOPRINOVIČ: Ha, ha, ha, kakov si pak ti Indijanec? 
 PISAROVIČ: Kakov Indijanec? 
 KOPRINOVIČ: Vem si črn, kakti vrag, na poglej se.  (Da mu zrcalo.) 
 PISAROVIČ  (ogleda se i reče srdit):  Erdegata, to mora coprija biti. To je pravi on cigan moral napraviti, ar sem ga spazil, da je vu kupice nekakvoga praha metal. - Toga ne prostim; to si ti, coprnjak, napravil.  (Vsi se zdigneju proti njemu i hočeju ga prijeti, ali se on najedenput na smrt obrne, nakaj vsi se osupneju i opadne predstor.) 
 II. MUŽ: Kume, ovdi ti vrag svoju igru ima, ovo su njegove hamulije. 
 I. MUŽ: Bežimo, kume, ne bi li pak nam kobiline glave prirasle. 
 II. MUŽ: Bog oslobodi i sveti Anton. Bi nas žene doma z lopatami zatukle. 
 I. MUŽ: Hodi brže, dokle smo celi.  (Iduč govori.) 
   
 Spelanje VI. 
 Smolko 
   
 (Izide van i sam se z sobom spomina):  Ako je to istina, kaj mi je sused Vuksan povedal, to je vredno, da se vu vse novine naštampa. To je vendar velika kozlarija, koju su ovi dva iz Jugoviča napravili. Kakov je on bivol bil, da se je dal vu to vputiti, da jedna trava more človeka neviđenoga napraviti? - Ha, ha, ha, ja bi rajši bil ovu manipulaciju zdalka gledeti, kak tri dni pijan biti. 
   
   
   
 Spelanje VII. 
 Matijaš i Smolko 
   
 MATIJAŠ: Zdravo, moj Smolko. 
 SMOLKO: Ravno ste mi prav došli. Prosim vas, je li istina, da ste vi z Vuksanom Jugoviča tak lepo splatili? 
 MATIJAŠ: Istina. 
 SMOLKO: Ha, ha, ha, vezda verujem, da ste vi jeden vragohitni šelman, on pak još vekši bivol. 
 MATIJAŠ: Hotel je neviđen biti i čuti naš spomenek. Čul je i čutil tulikajše. 
 SMOLKO: Ha, ha, ha, to mi se dopada. To je vredno, da se vu naš protokolum pri Hemetšnajdaru za vekovečni spomenek zapiše. Barem vezda morebiti kuliko k pameti dojde. 
 MATIJAŠ: Teško tak brzo, ar ovakvi galantoni jesu kakti ona veternjačka puška, koja ne prestane strelati, doklam i kuliko zraka vu sebi ima. Tak i ovi, doklam vse svoje dečarije i galanterije ne zastrelaju, predi ne počineju nit ne dojdu k pameti. - Premislite, komaj je Jugovič tak splačen, vre je novu bedastoču napravil, ar včera je po prošnjah svojeh prijatelov dobil od svojeh roditelov 200 fl., vre denes ni krajcara nima. 
 SMOLKO: Ah, hote zbogom, kaj su mu vkrađeni? 
 MATIJAŠ: Zaigral je na holber cvelfe. 
 SMOLKO: Prokleta igra! Ova jošče domovinu na nikaj spravi. 
 MATIJAŠ: K tomu počel se je pregovarjati, da rajši kakti osel travu gristi, kak kralju i domovini prez zadovoljne plače služiti. I na jedenput dobil je oselsku glavu. 
 SMOLKO  (odskoči od njega, prekriži se i reče):  Ah, hote! To ni moguče. 
 MATIJAŠ: Meni verujte, ki sem z njim igral i poleg bil. 
 SMOLKO: Ha, ha, ha, vezda idem taki, pak bum vsakomu povedal, da je Jugovič dobil oselsku glavu. 
 MATIJAŠ: Dobil je, ali i taki zgubil, samo da spozna, da nikaj ne zna i vu se vlezne [24] . 
 SMOLKO: I to povem, i to povem. Več ne morem držati vu meni, ar bi se raspučil. Zbogom, zbogom. 
   
   
   
 Spelanje VIII. 
 Matijaš 
   
 Ovo je takajše jeden zmed oneh, koji radi ljudske [25]  falinge razglašuju, sami su pak morebiti vnogo vekšeh puni. - Od drugoga pošte nositi zna, a ne če se zmisliti, da ne bu tomu dugo, kaj i njegva bedastoča na svetlo zide, kak je on od vraga peneze prosil i namesto penez s korbačem zglodan i z steklovinjem splačen. 
   
   
   
 Spelanje IX. 
 Matijaš i Jugovič 
   
 JUGOVIČ: Dobro, da vas ovde nahađam, dragi prijatel. 
 MATIJAŠ: Otkuda pak vi, moj gospone? 
 JUGOVIČ: Ja ravno vezda od gospodina Prdifuka, koj me je prosil, da bi mu večeres časa prikratil, ar zbog vulogov ne ufa se na bal iti. 
 MATIJAŠ: Anda niti vi ne budete išli? 
 JUGOVIČ: Za volju ovakvoga prijatela lehko se zdržim. 
 MATIJAŠ: (Meni se čini za volju prazne mošnje.) To je lepo, da tak prijatele preštimavati znate. - Kak ste pak včerašnjega dneva sprevodili? 
 JUGOVIČ: Dobro i veselo. 
 MATIJAŠ: Radujem se, da ste zadovoljni. 
 JUGOVIČ: Tak čisto nisem, ar sem jedno malo nesrečen bil vu igri. 
 MATIJAŠ: Vu kakvi? 
 JUGOVIČ: Holber cvelfe. 
 MATIJAŠ: Gospone, gospone, pustite vi takvu igru nastran. 
 JUGOVIČ: Zakaj? Igra je poštena. 
 MATIJAŠ: Poštena, ali prepovedana i jako nesrečna. 
 JUGOVIČ: Vendar se z vekšinum igraju. 
 MATIJAŠ: Naj se igraju, koji zapovedi obdržavati ne čeju, pak ne znaju, kam s penezi. Za vas je vsaki krajcar potreben. - Najbolje bi cesar včinil, da bi takvu oštru zapoved van dal [26] , da vsaki, koj se zmeđ velikašev ovu igru bi igral, vsaki put forintov deset, zmed pomenšeh pako vsaki put forintov pet vsaki na opčinski špital bi dati moral. Bi vidli, da čez malo vreme rajši bi se prestali igrati, kak na ov način siromakom vsaki put na pomoč kaj davati. Ar vnogi, koj ne mara drugač zgubiti dve i tri sto forinti, bi za pet ali deset zdihaval, koje bi vu kasu siromakov dati moral. I ovak bi se ta opčinska želja igre ove na jedenput dokončala. - Pak jeste li vnogo zgubili? 
 JUGOVIČ: Bagatelu. - 200 forinti. 
 MATIJAŠ: Jaj meni, vam je to bagatela! Imate li na leto dohotka tuliko? 
 JUGOVIČ: Mi smo bili četiri pri Leffleru na južini, i donesla je nesreča med nas jednoga huncfuta, tepca, ki se je zdal, da je trgovec volov z Banata. Mi štimajuči, da ga jedno malo pri mošnji zlehkotimo, nasnubili smo ga z nami igrat holber cvelfe, i on cigan dobil je od nas vseh okolu 550 fl. tak, da ni jednomu niti krajcar v žepu ostal. - Zadnjič kupil nam je tokajera i vsakomu nekakvoga praha postavil vu kupicu, i kak smo te kupice spili, jeden oselsku, drugi svinsku glavu je dobil; jednomu je veliki nos prirasel, drugi je počrnel kakti vrag. I kada bi se bili proti njemu zdignuli, da bi ga zbog njegve ciganije stukli, na jedenput preobrne se na smrt, i nas vse od straha na cedilu ostavi. 
 MATIJAŠ: To ne mora človek biti. 
 JUGOVIČ: Gospone, človek pravi. Z nami je jel, pil i igral se. Nego mora parlavita huncfut i coprnjak biti. 
 MATIJAŠ: Kakov coprnjak? Gde su vezda coprnjaki? - Vendar vi vezdašni mudrijaši ne verujete Boga, kam bi pak vraga i coprije veruvali? 
 JUGOVIČ: Ja verujem i morem veruvati, ar sem imal oselsku glavu i kad sem hotel govoriti, onda mi je reč zabegla na oselsku popevku, moj pajdaš mi je pak kontruval kakti nerostec. 
 MATIJAŠ: Ha, ha, ha, pak, kak dugo je to trpelo? 
 JUGOVIČ: Ni dugše od pol frtalja, i onda smo nazad naše glave dobili. 
 MATIJAŠ: To je božja kaštiga. 
 JUGOVIČ: Zakaj bi nas Bog hotel kaštigati? 
 MATIJAŠ: Kajti sreču i dare božje na vživate, kak bi morali. 
 JUGOVIČ: To je babji zrok. 
 MATIJAŠ: Ali vendar spodoben istini. 
 JUGOVIČ: Naj bu to na stran za vezda. Ja sem došel vu onom poslu, kak ste mi obečali, da mi najdete priliku sfantiti se nad Vuksanom, onem lajharom, ki me je tak mrsko splatil. 
 MATIJAŠ: Zaisto vreden je i on, da ga človek splati i napelja, ar je poleg vsega toga veliki grobijan. 
 JUGOVIČ: Ter kakov grobijan; to ja najbolje jesem spoznal i zato bi mu rad odvrnuti. 
 MATIJAŠ: To najleže. 
 JUGOVIČ: O, s tem bolje, dragi prijatelj. 
 MATIJAŠ: On čez malo vremena k meni dojde, ar ima z menum nekaj posla; i kajti z vami od potlam ni bil, kak vam je onu psinu včinil, zato kak brže začuje, da vi k meni idete, bude se i on hotel skriti, da bude čul, kaj pak vi od njega govorite; i zato njega skrijem vu jeden žakelj i vam rečem, da je štokfiš nutri. Vi si pak donesite jednu žitku palicu, ter kada vam prilično bude, odvrnite mu jednoga hračka. 
 JUGOVIČ: O, mudra i premudra misel, ne bi se ni jeden angel toga domisliti mogel. Ja se segurno budem trsil vse moje hračke nadomestiti. 
 MATIJAŠ: To vam je dosta za vezda. To drugo pazite, da dobro speljate. Vezda othađajte i dobro pazite, da za njim čez jeden frtalj dojdete; to drugo bude na moj skrbi. 
   
   
   
 Spelanje X. 
 Matijaš 
   
 Jedno malo po nosu dati takovem ne škodi, koji su grobijani, svojvoljni i skup oholni, ar se navčiju vljudneši biti, kada se dobro splatiju; i spaziju, da su si tomu sami krivi, ter ovak drugi put budu spametneši. 
   
   
   
 Spelanje XI. 
 Vuksan i Matijaš 
   
 VUKSAN: Dobro jutro, gospone. - Komaj sem se z doma otrgnul. 
 MATIJAŠ: Dobro došli, moj sused. Imate vse pripravno i na pameti? 
 VUKSAN: Vse do najmenšega. 
 MATIJAŠ: Anda dobro, sedete si, pak mi povedajte. 
 VUKSAN: Anda pišite najprvič Petra Zimogrozoviča; njemu sem zimsku ambrelu z malovinom podstavil. 
 MATIJAŠ: Ha, ha, ha, gdo je to videl, ambrele s krznom podstavlati? To ni moguče. 
 VUKSAN: Moguče, moguče, ar vezdašnji kalaferi vre ne znaju, kaj bi novoga zmišlavali. 
 MATIJAŠ: Kaj stoji? 
 VUKSAN: Forinti 35. 
 MATIJAŠ: To je židovska cena. 
 VUKSAN: Kaj štimate, to je jošče malo, ar jeden takov kalafer ne mara trojvrsno platiti, samo da kaj novoga ima. 
 MATIJAŠ  (piše i zreče):  Fl. 35. 
 VUKSAN: Pišite Antona Porcelanoviča; ovomu sem štaubmontl z grlci operemal. 
 MATIJAŠ: I to je nekaj novoga, kaj još nisem čul. Kaj stoji? 
 VUKSAN: Forinti 40. 
 MATIJAŠ: I to je grobijanski. 
 VUKSAN: Nikaj zato. Ovakvi filigran ljudi, koji hočeju nacifrani biti kakti vuzmeni jančeci, moraju svoju čalarnost barem s penezi plačati. 
 MATIJAŠ  (piše i zgovori):  Fl. 40. 
 VUKSAN: Pišite gospu Prezimenovičku; njoj sem jedno zimsko branilce s poljskemi zajci oblekel. 
 MATIJAŠ: Tomu se ne čudim tak, kak muškem glavam. 
 VUKSAN: Najte se niti muškem glavam čuditi, ar vam ni moguče skoro presuditi vezda, koj spol je čalarneši. 
 MATIJAŠ: To je skoro istina. Kaj stoji? 
 VUKSAN: 25 forinti. 
 MATIJAŠ: To ni zdušno. 
 VUKSAN: Dapače, kak najbolje; ar si ona sama ni dala obleči, nego jeden dober prijatel. Da pak ovakvi prijateli ne budu tuliko trošili, ar su zvekšinum malo imajuči, zato mi meštri moramo nje dobro potfrcavati, i ovak morebiti zatrgne se navada ovakvoga prijatelstva, akoprem z našem kvarom. 
 MATIJAŠ: Skoro da pravo imate.  (Piše i zgovori:  fl. 25.,  za tem taki stane gledet na oblok i vrne se.) 
 VUKSAN: Koga pazite? 
 MATIJAŠ: Obečal se Jugovič k meni i zato pazim, da ne bi naglo nadošel. 
 VUKSAN: Je, - pišite i njega; - vidiš, bil bi skoro zabil. - Njemu sem porkuš juruš z oselskum kosmatum kožum oblekel. 
 MATIJAŠ: Je li sam on tu bedastoču zmislil? 
 VUKSAN: Ja sem ga vu to vputil. 
 MATIJAŠ: Iz kojega zroka? 
 VUKSAN: Iz toga, da on, koj knige ima, pak ne čteje vu njih, tak spameten postaje, kak je ona stvar, s čijum kožum jesu oblečene. 
 MATIJAŠ: Ovo je jedna spametna misel. 
 VUKSAN: No vidite, da i krznari negda nekaj spametnoga imaju i finoga, kaj z gorne police vzeti mogu. 
 MATIJAŠ: Kuliko vam je pak dužen za to? 
 VUKSAN: Kožu mu prikažujem, samo mi naj konce plati. 
 MATIJAŠ: Kuliko za nje? 
 VUKSAN: Dva krajcara. 
 MATIJAŠ: To ni vredno pisati. 
 VUKSAN: Ako se krajcar k krajcaru ne bu spravlal, ne budu nikdar rajniški. 
 MATIJAŠ  (doklam ova Vuksan govori, stane se pak na oblok gledat i reče):  Vezda ide Jugovič. 
 VUKSAN: Ala, gospone, ja bi se rad nekam skriti, da bi ga čul, kaj da o včerašne komedije bude govoril. 
 MATIJAŠ: Ako hočete, morete se vu ov žakelj skriti, i lehko vse čuli budete. 
 VUKSAN: Ah, to je fino. Dajte brže, dok ne dojde. 
 MATIJAŠ: Ovo je, samo nuter.  (Oblači ga i kada ga obleče, veli:)  Tak, vezda vas moram dole položiti, vi se pak niti ne genete, da ne bi on spazil, da je kaj živoga nutri. 
 VUKSAN: Ja budem kakti klada. 
 MATIJAŠ: Mučete, mučete, vre je ovde na vrateh. 
   
   
   
 Spelanje XII. 
 Matijaš, Vuksan i Jugovič 
   
 JUGOVIČ: Vre sem povsud ovoga cigana Vuksana iskal i nigde ga nisem našel. Zadnjič štimal sem, da je ovde, pak vidim, da niti ovde ni. 
 MATIJAŠ: Bil je malo predi ovde, pak je odišel. 
 JUGOVIČ: Gdegoder se z njim zestanem, budem ga z ovum palicum tak tukel, kakti ovoga žakla.  (Vudri s palicum nekuliko puti po žaklu). 
 MATIJAŠ: Zakaj? Mort zato, da vam svoju kčer dati ne če? 
 JUGOVIČ: O zato najmenje. Kaj bi z onem teletom pri hiži? 
 MATIJAŠ: Najte, najte, ona je vendar zvučena, bogata i snažna. 
 JUGOVIČ: Nikaj ne bi z nje bilo, doklam ne bi človek po nji vsaki dan kakti po žaklu mlatil.  (Vudri po žaklu nekuliko puti). 
 VUKSAN  vu sebi govori:  (Ov je počel dobro mlatiti). 
 MATIJAŠ: Moči je i prez toga z lepem načinom vse opraviti. 
 JUGOVIČ: Nikaj. - Ar vam je ono tele tak grubo, kakti goder i otec, i zato z njum bi morati ravno ovak baratati.  (Vudri po žaklu nekuliko puti i reče dalje):  Kaj pak vu ovom žaklju imate? 
 MATIJAŠ: Jeden dober prijatelj me je prosil, da bi mu štokfiša pripravil. 
 JUGOVIČ: Tak je štokfiš ovde? Oh, ja ga ne trpim, ar je tvrda i nežmahna stvar.  (Pak ga vudri nekuliko puti) 
 VUKSAN  vu sebi govori:  (Prav mi je, bogme, zakaj sem takov štokfiš bil, pak se dal v žakelj napeljati.) 
 JUGOVIČ: Ja sem čul, da mora človek štokfiša jako tuči predi kak hoče njega za kakvu hasen imati.  (Pak ga vudri). 
 MATIJAŠ: Moči je i prez tučenja ovu imati, ako ga z vrelum vodum popari. 
 VUKSAN  vu sebi govori:  (Ne bi li je vrag tental, da bi me jošče poparili). 
 JUGOVIČ: Imate gde vrele vode? 
 VUKSAN  vu sebi reče:  (Hočeju me bogme.) 
 MATIJAŠ: Ne vezda, ne, neg predi, kak ga človek jesti hoče. 
 JUGOVIČ: Ja sem čul, da je štokfiš najbedasteša stvar. 
 MATIJAŠ: Jednako kakti osel, ali ne vsaki, nego samo on, koj se da vu žakelj vloviti. 
 JUGOVIČ: On, on.  (Pak ga bije). 
 VUKSAN  vu sebi govori:  (Ala živo ti li mi hračke odvrača). 
 JUGOVIČ: Ja imam denes takvu volju hariti, ar imam prav žitku paličicu; glejte, kak se rada prijemle  (pak ga vudri nekuliko puti). 
 VUKSAN  vu sebi:  (Čutim ja to, čutim. Veliki ti sem ja osel bil). 
 MATIJAŠ: Najte, hočete mi žakla razdreti. 
 JUGOVIČ: Ne ču ja žakla, nego štokfiša. Ar da bi se gde na Vuksana nameril, vse ovak bi ga žnoral  (bije ga);  bi mu ja pokazal, kak se na miru vu jeden kut pluje. 
 VUKSAN  vu sebi:  (I ja tebi, kak se po jednom žaklu bije.) 
 JUGOVIČ: Dragi prijatelj, kaj vam dam za ov štokfiš i žakelj? 
 MATIJAŠ: Kaj bi vi z njim? 
 JUGOVIČ: Ja bi si ga domom odnesel, pak bi ga z jednum velikum kihačum dotemar mlatil, doklam bi ves mehkek bil kakti kaša. 
 VUKSAN: (No, to bi mi jošče falelo). 
 MATIJAŠ: Ne morem ga dati, ar se vsaki hip nadijam prijatela. 
 JUGOVIČ: Anda se ga barem ovde hoču naglodati.  (Bije ga oštro). 
 VUKSAN  vu sebi:  (Ala ruka ti vsehla!) 
 MATIJAŠ: Najte; hočete mi žakla preglodati. 
 JUGOVIČ: Naj ga preglođem, barem budem videl, je li vre mehkek štokfiš ali ni. 
 MATIJAŠ: Ono vam je ravno vezda Vuksan domov odišel, hote brže za njim. 
 JUGOVIČ: Vezda taki idem k njemu, pak ga budem prašil, da se potil bude, vse ovak.  (Vudri ga).  Ovak!  (Vudri ga i odide). 
   
   
   
 Spelanje XIII. 
 Vuksan i Matijaš 
   
 VUKSAN  otpira pomalo žaklec, pak z strahom pita:  Je li odišel? 
 MATIJAŠ: Je, je odišel. 
 VUKSAN  vleče se z žakla van i govori:  Vi ste mene vu vragometnu kašu napeljali. 
 MATIJAŠ: Zakaj? 
 VUKSAN: Zakaj ste me vu ov prokleti žakelj spravili? 
 MATIJAŠ: Kam sem pak hotel drugam? 
 VUKSAN: Zakaj ste mu barem rekli, da je štokfiš nutri? 
 MATIJAŠ: Gdo bi se bil domislil, da je on na štokfiša tak zevzet. 
 VUKSAN: Prav mi je bogme. Zakaj sem takov osel bil, pak se dal v žakelj navabiti. 
 MATIJAŠ: Ja sem mu govoril, naj mi žaklja ne razdere, ali je on s tem bolje po njem mlatil. 
 VUKSAN: Ah je, je, ruka mu otpala, kak da je znal, da sem ja vu žaklu. 
 MATIJAŠ: Ja ne znam, kakvu je volju imal tak po žaklu mlatiti. 
 VUKSAN: Tak me je zglodal, da si je vsakoga hračka duplit nadomestil. - Ja znam, da su mi vsa pleča črna, ar je nemilo po meni nabijal. - Vezda bi išel domom, da bi se z žganicum natrl, ali ako žena moje črnjavke bi spazila, bi me još bolje zglodala. 
 MATIJAŠ: Trpete, doklam ona z doma odide, pak se dajte po kčeri natreti. 
 VUKSAN: Drugač ne bude. - Zbogom. - Aj, ti stari štokfiš, ti! 
 MATIJAŠ: Čakajte, ovo vam je vaš popis. 
 VUKSAN: Naj bu, naj, prepisal mi ga je vsega on lajhar na pleča. 
   
   
   
 Spelanje XIV. 
 Matijaš 
   
 Ovoga sem tulikajše dobro otpravil: bude pametil, kak se v žaklu ljudski spomenki poslušaju, i po tom se barem ostavi takve zvedlive navade. Ar koje človek z razumnemi zroki od kakvoga zla ne more, mora s čutlivemi načini otputiti. 
   
   
   
 Spelanje zadnje 
 Matijaš, Pisarovič, Veselkovič, Jugovič, Vuksan i Smolko 
   
 (Pisarovič, Veselkovič i Koprinovič zidu van) i reče 
 PISAROVIČ: Totu si ti tepec. 
 KOPRINOVIČ: Imamo s tobom velikoga računa. 
 MATIJAŠ: Sudim, da čisto nikakvoga. 
 VESELKOVIČ: Pak se jošče podstupiš pravičnoga činiti? 
 PISAROVIČ: Nisi ti on trgovec, koj si snočka pri Leffleru od nas po ciganski novce dobil? 
 VESELKOVIČ: Potlam jošče k tomu takve norce z nas napravil? 
 KOPRINOVIČ: Štimaš, da se to ni zeznalo? O! dojde još više toga na svetlo. 
 JUGOVIČ  (zide van):  Oho! Domine studiose, zišle su vaše ciganije van. Zeznal sem ja, kak ste vi Vuksanu povedali, da ste me vkanili z jednum travum, koja neviđenoga čini, i opomenuli ga, da se naj drži, kak da me videl ne bi, pak me je vsega popluval. 
 PISAROVIČ: Oho, to je pak nekaj novoga. 
 VUKSAN  (zide van):  Dober dan, cigan dijak, kak su moja pleča? - Vi ste vendar jeden parlavita lajhar. Niste li vi gosponu Jugoviču vre predi povedali, da me hočete v žakelj navabiti, da si bude on mogel nadomestiti onu šelmariju, koju sem mu ja po vašem naputku včinil? 
 KOPRINOVIČ: To je tulikajše nekaj novoga. 
 JUGOVIČ: Ovak je, kada se človek kakovomu goder tepcu zaufa: ovak ga splati. 
 SMOLKO: To ste vi galženjak, ki ste meni krivi, da ves stučen i spotrt cele tri tjedne s postelje nisem zišel. 
 VUKSAN: Kaj je i z vami, sused, kakvu kozlariju napravil? 
 SMOLKO: Ter vragometnu. Ja sem se z njim pri ručku po domače divanil, kak bi človek mogel bogat postati, i pital sem ga, ne bi li bilo dobro v ris iti, vraga penez prosit. On nato počne meni ves način pripovedati, kak človek mora sebe z jednem palašom opkoliti na križanju; kak strahi dohađaju; kak ni smeti s kola ziti, i vnoga druga. - Ja nekuliko od želje bogatstva, nekuliko od koraže vužgan, dokončam z detiči mojemi, gda i kam vu ris išli budemo. On pak, kak li je zeznal, kak li ni, podšunta jednoga mesarskoga detiča na nas. On, ne budi len, opravil se je kakti vrag. 
 VUKSAN: Prosim vas, ne zabite vaše poštene reči. Kak je opravlen bil? 
 SMOLKO: Ves s črnem krznom, velike roge, krvavi jezik i dugi rep. 
 VUKSAN: Je vam bogme on isti, kojemu sem ja hlače i kratki rekl iz črnoga krzna delal, i k tomu jošče moral sem mu k hlačam repa pridelati. Vidiš, vidiš hamulije. 
 JUGOVIČ: No, potlam, sused? 
 SMOLKO: Mi anda dojdemo na rečeno mesto, slečemo se do rubače. 
 KOPRINOVIČ: Zakaj ste se do rubače slačili? 
 SMOLKO: Kajti me je on cigan vputil, da tak mora biti, ar je vre onda znal, kakovu psinu bude napravil, i zato me je vputil vu to, da nam korbač leže do kože dojde. Napravimo anda okol nas kolobara. Trikrat zafučkamo. Na jedenput dojde vrag z jednem velikem korbačem, počne on nas ogrinjati. Mi se mešamo kakti piškori v tesnom mestu, ali on na vse strani tuče, mlati, kaj more i kud doseže. Mi se nismo ufali pobeči, da nas ne bi odnesel, anda smo to mlačenje viteški trpeli celu vuru. Zatem odide i taki se povrne, pak nam hiti jeden žaklinec, da je zaškrebetal, i onda zevsema odide. Mi puni veselja, akoprem puni takaj debeleh dižnjavkih, kak brže smo čuli vu žaklu škrebetati, na vse smo zabili, zidemo z risa i žakla odnesemo. 
 VUKSAN: Ni li to mort on žakel bil, v kojem ste vi, Domine, onoga (na se kaže) štokfiša imali? 
 SMOLKO: Kada smo domom došli i žakla razvezali, našli smo nutri samo steklovinje i odzgora ov falačec papera. 
 JUGOVIČ: Dajte ga sim. 
 SMOLKO: Ovo vam je! Ja ga nisem mogel čteti, ar na očali ne vidim. Dajte vi poglejte, kaj je nutri ta mesarski vrag napisal. 
 JUGOVIČ  odvine papera i počne glasno čteti: 
 K kakvomu se pomočniku gdo vteče, s takvemi se penezi splača. Ne išči bogatstvo po hman puteh i načineh, ar, ako dober i marliv budeš, samo ti dojde; ako budeš len i rasipen, nisi ga vreden. 
 SMOLKO: Tak mi Bog pomozi, ovoga navuka tak mi je s korbačem v pleča zabil, da ga budem čutil i pametil, doklam živ budem. 
 MATIJAŠ: Anda ste vsi skupa, vaše proti meni tužbe povedali? - Dobro. Na vse ove ja odgovarjam ovak: Vi, domine Pisarovič, jeste samo jeden pisar pri varošu, koj na leto služite sto forinti. Zaigrali ste snočka 150 fl., anda za ove nadomestiti morate se više puti vu ciganije i krivična pobiranja prekoredne plače za pisanje vaše pustiti, koje falinge črniju obraz poštenoga srca, i zato jeste počrnili, da se vsigdar zmislite  ad punctum honoris.  - Vi, domine Koprinovič, jeste zgubili 100 fl., vi ste jeden siromaški juratuš prez plače. Roditeli vaši jesu siromaški slobodnjaki, koji s teškemi žuli skrbeli su stroške za školanje vaše, da ove njim, kada na vaš stališ dojdete, z vašum pomočjum nadomestite. Za vas ni vetre delati, još menje i vezda teške žule vašeh domarov na pogibel igre postavlati. Zato ste dobili velikoga nosa, da se vsigdar za njega primete i zmislite,  kaj  ste i  otkud  ste. - Domine Jugovič, vam sem vre predi vnogo hasnovitoga povedal. Da ste od Vuksana popluvani, jeste splačeni za vašu bedastoču; da ste dobili oselsku glavu, vredni ste je bili, ar ste ju i sami želeli, i valuvati morate, da čisto malo v glavi imate, pak vendar i za ono malo zadovoljnu plaču od domovine potrebujete. Glave ste se oselske mentuvali, kuliko se spodobe dotiče, ali bojim se ja, da su vam vendar možđani ostali. - Gospon Veselkovič, vi ste rajši prascem hoteli biti, kak za sto rajnički plače na leto služiti, i zato dobili ste svinsku glavu, kajti najmre rajši bi se vu lenosti i manguvanju pitati, kak vu marlivosti se trsili z malem zadovoljni biti; glavu ste svinsku na brzom zgubili, ali se bojim, da vam je natura ostala. - Sused Vuksan, ki se v žakelj skriva, da čuje ljudske od sebe spomenke, mora ali jako zločestoga spoznanja, ali veliki štokfiš biti. Ar koj dobro čini, ako se nebo rušilo bude, seguren ga gledel bude; i zato bili ste vredni, da vas je Jugovič jedno malo pretepel. - Vam, Smolko sused, je vrag, kojega ste penez prosili, dosta navuka s korbačem i potlam na paperu, kak malo prvle čuli jeste, za spomenek dal; držite se ovoga, i pleča vaša cela budeju. - Ovo su moji zroki i načini, s kojemi ja za vaše dobro ovak z vami baratal jesem. Da sem glave druge, črni obraz, velikoga nosa, smrt i druga iskazal, ne čudete se, ar to onomu, koj po školah hodi i marlivo vu izvedanju naravskeh pripečenj trsi se vučiti, lahko včiniti je, i zato ova pripečenja ne coprijam nego navuku i znanju naravskomu pripisati morate; to meni verujte, ar sem 
   
 grabancijaš dijak . 
   
 (Na ove zadnje reči osupneju se vsi i teatrum se zapre.) 
   
 Konec. 
 
 
 Rječnik 
 A 
 ad punctum honoris  (lat.) - po pitanju časti 
 Ad ser(i)ficia illorum  (iskv. lat.) - Na vašu službu 
 akoprem  - premda, mada 
 ajns, cvaj, draj  (njem.) - jedan, dva, tri 
 alamuda  (tal.) - po modi 
 aldov  (mađ.) - žrtva, dar 
 aldovnik  (mađ.) - onaj koji žrtvuje, svećenik 
 alduvati  (mađ.) - žrtvovati, posvetiti 
 almuštvo  (njem.) - milostinja, pomoć 
 ambo  (tal.) - par, spoj od dva broja u lutriji 
 ambrela  (tal.) - kišobran 
 Amonitanci  - biblijski narod, neprijatelji starih Izraelaca 
 anda  - dakle 
 ar  - jer 
 arenda  (lat.) - najamnina, zakup 
 az levelem  (mađ.) - moje pismo 
 B 
 Baal  - fenički, filistejski, kartaški bog pokrovitelj plodonosnih sila prirode; prinosile su mu se ljudske žrtve; spominje ga Biblija 
 bajn  (prema njem.  Wein ) - vino 
 bajs  - bas (muzički instrument) 
 banko cedula  - novčanica, banknota 
 bantuvati  (mađ.) - smetati, uznemirivati; dosađivati 
 barber  (tal.) - brijač (koji se bavio i liječenjem) 
 bašton  (tal.) - batina 
 batrivost  (mađ.) - hrabrost 
 bažul  - grah 
 beteg  (mađ.) - bolest 
 betežnik  (mađ.) - bolesnik 
 bežati koga  - izbjegavati koga 
 bluditi se  - varati se 
 bogec  - prosjak 
 bolvan  (tur.) - idol, kumir 
 bom  - budem 
 branilce  - mali ogrtač 
 brunc  - bronca 
 bržčas  - brzo 
 C 
 cajnik  - krpa, prnja, dronjak 
 cepec  - batina, klada 
 conto  (lat.) - račun 
 coprija  - čarolija 
 coprnjak  - čarobnjak, vještac 
 cvajer  (njem.) - dvojka; sitan novac 
 Č 
 čakati  - čekati 
 čalaren  - gizdav 
 čalarnost  - gizda 
 če  - ako 
 čez  - kroz 
 čineč  - u primjeru:  Kaj sem čineč?  - Što da radim? 
 čokovina  - ovčetina 
 črnjavka  - modrica 
 čtavec  - čitalac 
 čteti  - čitati 
 čuti  - biti budan 
 čutiti  - osjećati 
 D 
 dekla  - djevojka, služavka 
 deketrum  - pogrešno umj.  dekretum  (v.) 
 dekretum  (lat.) - odredba, dekret 
 delnik  - suučesnik 
 dene  - v.  deti 
 denes  - danas 
 denjar  - dinar, sitan novac 
 deti  (prez.  denem ) - metnuti 
 detič  - pomoćnik, kalfa 
 dežd  - kiša 
 dišputuvati  (lat.) - raspravljati 
 dištrakcija  (lat.) - razonoda, zabava 
 dižnjavka  - masnica, modrica 
 dober stati  - jamčiti 
 dobiček  - dobitak 
 dogod  - čin 
 dohodek  - dolazak (pored uobičajenog značenja) 
 doklam  - dok 
 dokončati  - zaključiti, odlučiti 
 domari  - ukućani, roditelji 
 domine  (lat.) - gospodine 
 domine studiose  (lat.) - gospodine student 
 domom  - kući 
 dopeljati  - dovesti 
 dopovedati  - dokazati 
 došpituvati  (mj. dišputuvati) - raspravljati 
 dotemar, dotmar  - dotle 
 dotikati se  - ticati se 
 dožeš  - doza, količina 
 drag  - skup (pored uobičajenog značenja) 
 dražina  - skupoća 
 drčati  - trčati 
 drečen  - jak, čvrst, vrijedan 
 dreketum  - pogrešno umj.  dekretum  (v.) 
 dreti  (i  drti ) - derati 
 drevo  - drvo 
 drožđ  - kal od vina na dnu bačve 
 drugač  - drukčije, inače 
 drugoč  - drugiput 
 dugovanje  - stvar, predmet, posao 
 duplit  (lat.) - dvostruko 
 dvojiti  - sumnjati 
 dvojnost  - nedoumica, sumnja 
 dvorski  - upravitelj vlastelinstva 
 Đ 
 đeđernost  (mađ.) - veselje, dražest; naočitost, stasitost; krepkost, zdravlje 
 E 
 Ego sum semper servitium famulans  (lat.) - Uvijek sam spreman na službu 
 elektrum  (grč.-lat) - jantar 
 eminens  (lat.) - izvrstan, odličan 
    erdeg  (mađ.) - vrag 
 erdegata  (mađ.) - madžarska psovka: vrag te odnio 
 Erga summam ...  (iskv. lat.) - Valja biti osobito strpljivi 
 et caetera  (lat.) - i tako dalje 
 F 
 falat  (mađ.) - komad, zalogaj 
 falinga  (tal.) - pogrješka, nedostatak 
 fantiti  - osvetiti 
 fantliv  - osvetljiv 
 farna cirkva  (njem.) - župna crkva 
 fašenek  - poklade, karneval 
 fela  (mađ.) - vrsta 
 fenik  (njem.) - sitan novac 
 fideant  (iskv. lat, umjesto  videant ) - vidite 
 fl  - skrać. za forint 
 flapiti  - udariti, opaliti 
 flinka  (njem.) - puška 
 flundra  - bludnica, ženska skitnica (izvorno: žena iz Flandrije, odakle su tijekom 30-godišnjeg rata dolazile takve žene) 
 foringaš  (njem.) - kirijaš, kočijaš, prijevoznik 
 forint  - vrst novca (rajnski forint) 
 friško  - brzo 
 frtalj  - četvrt, četvrtina 
 fulati  (i  fuljati ) - promašiti, prevariti se 
 funt  - mjera za težinu (oko pola kg) 
 funtleder  (njem.) - debela koža za potplate 
 fura  (njem.) - vožnja; teret, muka 
 G 
 gajba  - krletka 
 galanton  (franc.) - udvarač 
 galge  (njem.) - vješala 
 galženjak  - obješenjak 
 gda  - kad 
 gdo  - tko 
 genufleksija  (lat.) - klecanje, naklon 
 genuti  - ganuti; maknuti, potaknuti 
 gimpl  (njem.) - blesan, glupan 
 gingav  - slab 
 godina  - kiša 
 gorničko vino  - vino, koje se davalo kao porez 
 grabancijaš  (od tal.  negromanza ) - čarobnjak 
 grobijan  - grubijan, prostak 
 grunt  (njem.) - zemljište, zemlja 
 guldiner  (njem.) - zlatnik 
 gurzus, gursuz  (tur.) - nevaljalac, ništarija, obješenjak, lopov 
 gusto  - često 
 gužva  - uže spleteno od pruća ili od lika, trta, vez 
 H 
 habikruh  - nevaljanac, lijenčina 
 hajoš  (mađ.) - lađar, brodar; lopov 
 hamulija  - čarolija 
 hariti  - biti, tući 
 harlakin  (tal.) - harlekin, komedijaš 
 Harmica  - danas Trg bana Jelačića u Zagrebu; naziv prema mađ.  harminczad  - tridesetina, carina 
 hasen  (mađ.) - korist 
 hasnovito  - korisno 
 hauskneht  (njem.) - kućni sluga 
 henkar  (njem.) - krvnik 
 hintov  (mađ.) - kočija 
 hip  - trenutak 
 hiža  - kuća;  orsačka hiža  - državna kuća; zatvor 
 hlepiti  - čeznuti 
 hman,   hmanji  (njem.) - lud, nevaljao, loš, lijen 
 hmanjica  (njem.) - ludost, nevaljalština 
 hoblati  (njem.) - blanjati, izglađivati drvo, strugati 
 Hoccius docctius  - "čarobne" riječi 
 hokuš pokuš  - "čarobne" riječi 
 holba  (od njem.  Halbe ) - mjera za tekućine 
 holber cvelfe  (njem.  Halb zwölf ) - kartaška igra 
 hotomce  - hotimice, namjerno 
 hraček  - ispljuvak 
 hruška  - kruška 
 hud  - zao 
 humilibus  (lat., ispravno  humillimus ) - Najponizniji! 
 huncfut,   huncvut  (njem.) - obješenjak, lopov 
 I 
 indeperdent  (iskv. lat.) - neovisan, slobodan; drzak 
 indi  - dakle 
 In nomine Patris...  (lat.) - U ime oca, i sina, i duha svetoga 
 ino  - i 
 inoš  (mađ.) - sluga 
 intereš  (lat.) - kamati 
 ishod  - izlaz; svršetak 
 ispeljitelj  - izvođač 
 ita profecto  (lat.) - tako zaista 
 izvedanje  - istraživanje 
 J 
 jagar  (njem.) - lovac 
 jagnuš  - medalja 
 jedno malo  - malo 
 jemati  (prez.  jemlem ) - uzimati;  jemati se za koga  - otimati se za koga 
 jes  - jesam 
 jezero  (mađ.  ezer ) - tisuća 
 ježuvički  - jezuitski, isusovački 
 jošče  - još 
 juratuš  (lat.) - pravnik; student prava 
 juškulum  (lat.) - gozba; juha 
 K 
 kaj  - što 
 kajti  - jer 
 kak  - kako;  več kak  - više nego 
 kalabuža  - mješavina koječega 
 kalafer  - gospodičić 
 kalmuk  - vrst vunene robe; dlakav 
 kamerdiner  (njem.) - sobar, sluga 
 kanalija  (tal.) - nevaljalac, hulja, ništarija 
 kapenek, kapenjek  (mađ.) - ogrtač, kaput (v.  kepenjek ) 
 kaprolski  - poput kaplara (niži vojni čin) 
 Kaptolom  - Kaptol 
 karati se  - ljutiti se, svađati se;  karati koga  - grditi koga 
 karmine  (lat.) - podušje, gozba u čast pokojnika 
 kasnar  - blagajnik 
 kaštiga  (lat.) - kazna 
 kaštigati  (lat.) - kazniti 
 katekizmuš  (grč.) - katekizam, vjerski nauk 
 kazati  - pokazati 
 kečke  - pletenice 
 kepenjek  (mađ.) - ogrtač (v.  kapenjek ) 
 kesen  - spor;  kesno  - kasno 
 kihača  - batina, štap, kijača 
 kikla  (njem.) - suknja 
 kinč  (mađ.) - nakit, dragocjenost 
 klafter  (njem.) - hvat 
 klampa  - pandža, šapa 
 kmestu  - smjesta, odmah 
 kojiti  - gojiti, hraniti 
 koma  (lat.) - zarez 
 komaj  - jedva 
 komus  - vrsta velikog psa 
 konidicija  (lat.) - uvjet 
 kopito  - obućarski kalup 
 kopov  (mađ.) - lovački pas 
 kopun  - pijetao 
 koraža  (tal.) - smionost 
 koršemardiner  (prema njem.  gehorsamer Diener ) - sluga pokoran! (pozdrav) 
 kosilo  - ručak, jelo 
 kostajnička šestica  - najniža karta u taroku 
 kostanj  - kesten 
 košta  (njem.) - hrana 
 kotrig  (i  kotriga ) - član, članak; zglob, ud 
 kr.  ( Kreuzer ) - krajcar (sitan novčić) 
 krajda  (njem.) - kreda 
 kranski  - kranjski 
 krč  - grč 
 krišterati  - klistirati 
 krnjak  - krmak 
 krohati  - roktati, glasati se poput svinje 
 kruto  - vrlo, jako, veoma 
 Ksantipa  - žena starogrčkog filozofa Sokrata, na glasu kao svađalica 
 kučiš  (mađ.) - kočijaš 
 kučiti  - kucati 
 kučma kapa  - krznena kapa 
 kuferendor  - vrsta sitnog bakrenog novca 
 kuferni  (njem.) - bakren 
 kumek  - seljak 
 kupica  - čaša 
 kušnuti  (njem.) - poljubiti 
 kušuvati  (njem.) - cjelivati 
 kvarter  (franc.) - stan 
 kvijentancija  (lat.) - namira 
 L 
 ladavec  - posjednik, vlastelin 
 ladln  (njem.) - ladica, pretinac 
 lagev  - bure, bačva 
 lajhar  (staronjem.) - varalica, lihvar 
 lampa  - pandža 
 las  - vlas;  lasi  - kosa 
 Laščina  - selo sjeveroistočno od nekadašnjeg Zagreba; danas gradska četvrt 
 le  - samo 
 lečka  - zamka 
 lehkek  - lak 
 lektrum  - pogrešno umj.  elektrum  (v.) 
 leto  - godina;  k letu  - na godinu 
 leže  (komp. od  lehko ) - lakše 
 lisjak  - lisac 
 lot  (njem.) - sitna mjera za težinu (17,5 grama) 
 loterija  - lutrija 
 lulčen  - pun ljulja, korova 
 lundrati  - lunjati 
 Lj 
 ljudski  - tuđ 
 M 
 mahom  - odmah 
 malar  (njem.) - slikar, ličilac 
 malovina  - krzno 
 mandala  - kajsija 
 manguvati  - dangubiti, ljenčariti 
 marati  - mariti;  ne maram  - nije mi stalo 
 maša  (lat.) - misa 
 mašča  - mast 
 Matijaš kralj  - Matijaš Korvin, hrvatsko-ugarski kralj (1443-1490, kralj od 1458), narodna ga predaja pamti kao pravednog vladara 
 mecel  (njem.) - mjera za tekućine i žito; mjerov, vagan, mjerica 
 meh  - mijeh, vreća od kože;  na meh odreti  - oderati kožu 
 melin  - mlin 
 menten  (mađ.) - kaput, kabanica 
 mentuvati se  - riješiti se, osloboditi se 
 menje  - manje 
 merlin  (njem.) - mrkva 
 meštar  - majstor, obrtnik 
 meštrija  - obrt, zanat; majstorija, majstorstvo; vještina, snalažljivost 
 metemtoga  - međutim, ali 
 mihet  - vrsta plesa, možda menuet 
 Molok  - Moloh, bog sunca, vatre i rata starih Feničana, Kartažana i drugih starih naroda, kojemu su prinosili ljudske žrtve; spominje se u Bibliji 
 morebiti  - možda 
 mošnja  - kesa, džep 
 mort  - možda 
 mraziti  - ogovarati 
 mrtučlivo  - umjereno 
 mudno  - sporo 
 mustači  (tal.) - brci 
 muž  - seljak 
 muški  - muški; seljački 
 N 
 nach der Mode  (njem.) - po modi 
    nacifran  - nakićen, dotjeran 
 nadžak  (tur.) - vrsta sjekirice ili malja 
 nafalatati  (prema mađ.  falat  - komad) - nakomadati 
 nagnenje  - naklonost 
 nahađati  - nalaziti 
 naj  - neka, nemoj 
 najleže  - najlakše 
 najmre  - naime 
 najti  - naći 
 nakanjenje  - namjera, odluka 
 nakinčen  (prema mađ.  kinč ) - nakićen, ukrašen 
 nalečen  - postavljen (mj.  nalecan , part. od  nalecati ) 
 namirom  - neprestano 
 napeljati  - navesti 
 napetiti  - namjeriti 
 napisek  - natpis, adresa 
 naprvo postaviti  - predočiti, prikazati, predstavljati 
 narekuvanje  - naricanje 
 naruček  - narudžba 
 nasleduvati  - pratiti, slijediti 
 nasnubiti  - nagovoriti, pridobiti 
 našvavati  - izvezivati, vesti 
 natešče  - natašte 
 navaden  - navikao; običan 
 navučitel  - učitelj 
 ne  - ne; nije 
 neč  - ništa 
 negdo  - netko 
 nepriličen  - nezgodan, neugodan 
 nerostec  - nerast, prasac 
 nevkreten  - nezgodan, nespretan 
 nežmahen  - neukusan 
 nič  - ništa 
 nigdo  - nitko 
 nikaj  - ništa 
 nolenc volenc  (iskv. lat.  nolens volens ) - hoćeš-nećeš 
 norc  - budala 
 norija  - ludorija 
 norski  - ludo, luđački 
 nut  - eto 
 nuter  - unutra 
 O 
 obatriveti  - ohrabriti 
 O, bene, bene, ergo domine studiosus  (lat.) - O, dobro, dobro, dakle gospodine student 
 ober  (njem.) - iznad, nad 
 objeti  - obujmiti 
 oblast  - vlast; pravo 
 obligatorija  (lat.) - obveznica 
 oblizeki  - poslastice, kolači, rijetka jela 
 oblok  (mađ.) - prozor 
 obnoreti  - poludjeti 
 obznanek  - obavijest 
 obzojni  - ponosni;  obzojneši  - ponosniji 
 očivesto  - očito 
 odlučen  - određen 
 oduritelj  - prezirač, mrzitelj 
 odurjavati  - prezirati, mrziti 
 odvečen  - nasljedan 
 odvetek  - potomak, nasljednik 
 ogrinjati  - mlatiti, tući 
 ogruten  - okrutan 
 omeglaviti  - onesvijestiti se 
 omiljavica  - omaglica, vrtoglavica 
 opčinski  - opći, zajednički 
 openeziti  - unovčiti, steći mnogo novaca, obogatiti se 
 operemati  - dotjerivati 
 ophajati  - obilaziti 
 opica  - majmun 
 oprava  - odijelo 
 opraviti  - obaviti;  opraviti se  - obući se;  opravljen  - obučen 
 ordinar  (lat.) - običan, prost 
 Ormužd  - Ormož, grad sjeveroistočnoj Sloveniji 
 oroslan  (mađ.) - lav 
 orsag  (mađ.) - država, zemlja 
 osebujan  - osobit, vlastit 
 osel  - magarac 
 oselski  - magareći 
 oskupsti  (prez.  oskubem ) - očupati, oguliti 
 oštarija  - gostionica 
 oštarijaš  - gostioničar 
 otkojiti  - othraniti 
 otpraviti se  - otputiti se 
 otprto  - otvoreno 
 otprteje  - otvorenije 
 ožgati  - udariti 
 P 
 pajdaš  (mađ.) - drug 
 pak  - pak; opet 
 palaš  (tur.-mađ.) - sablja 
 palica  - štap; udarac štapom 
 parkanast  - platnen 
 parlavita  (tal.-mađ.) - brbljavac 
 pasežer  (franc.) - putnik 
 pasija  (franc.) - strast 
 paščiti se  - žuriti se 
 Pater noster, qui es in coelis...  (lat.) - Oče naš, koji jesi na nebesima... 
 peden, pedenj  - pedalj 
 pekel  - pakao 
 pelda  (mađ.) - slika; primjer, uzor 
 penezi  - novac 
 pernesou  - donio 
 pesoglavci  - u narodnoj predaji naziv za Hune, Avare ili Tatare (Mongole); ovdje se misli na američke Indijance 
 petljar  (njem.) - prosjak 
 pijavka  - pijavica 
 pil  (grč.) - stup 
 pilear  - biljar 
 piščala  - pištaljka, truba 
 piškor  - vrsta ribe, čikov 
 plebanuš  (lat.) - župnik 
 počenuti si  - čučnuti se 
 počutiti  - osjetiti 
 podražiti  - poskupiti 
 podufati se  - usuditi se 
 podsek  - kod drvene kuće greda, koja leži na zemlji, prag 
 podstupiti se  - usuditi se 
 podšpan  - prisilan podvoz 
 podšuntati  - potaknuti, nagovoriti 
 pohabiti  - pokvariti 
 pohištvo  - pokućstvo 
 pokehdob  - budući da, jer 
 poleg  - pokraj, prema, po 
 polehčica, poleščica  - polakšica 
 polič  - mjera za tekućinu (1 1/2 l) 
 pomenkanje  - nestašica, oskudica 
 pomenkati,   pomenjkati  - uzmanjkati, ponestati 
 porkušjuruš  (mj. lat.  corpus juris ) - ovdje se misli pravne studije, pravo; pravničko odijelo 
 poruček  - poruka 
 porušliv  - uništujući 
 poskupsti  (prez.  poskubem ) - počupati 
 posmetuh  - prljavac; skitnica, lopov 
 pošestiti  - udariti 
 poteščica  - poteškoća 
 potfrcati  - prevariti 
 potira  - upropastitelj 
 potiti se  - znojiti se 
 potlam  - poslije, zatim 
 potrpeti  - strpjeti se, pričekati 
 povekši  - viši, gospoda 
 pozutra  - prekosutra 
 požirak  - grlo, grkljan 
 prakšiš  (lat.) - praksa 
 praznost  - ispraznost, taština 
 prebaštonati  - izlemati 
 prece  - odmah 
 prečka  - zapreka 
 predi  - prije;  predi kak  - prije nego 
 pregovarjati se  - prepirati se 
 prehariti  - izbatinati 
 Prekrižje  - nekoć selo sjeverno od Zagreba, danas gradska četvrt 
 premoguč  - imućan, bogat 
 preopravlen  - prerušen 
 prepovedati  - zabraniti;  prepovedati se  - odati se 
 prepuščati  - dopuštati 
 prešesni  - prošli 
 preštimavati  - cijeniti, poštivati 
 preveč  - previše 
 prevzetan  - obijestan, smion, drzak; umišljen, pretjeran 
 prez  - bez 
 pridovek  - prezime 
 prihodnik  - gost 
 prijemati  (prez.  prijemlem ) - primati 
 prikaz  - plaća 
 prikazati  - pokloniti 
 prikeliti, prikeljiti  - zalijepiti 
 prikladan  - sposoban 
 prikladnost  - sposobnost 
 primae classis in omnibus scholis  (lat.) - prva klasa u svim školama 
 pripečenje  - događaj 
 pripetiti se  - dogoditi se 
 pripreti  - pritvoriti, zatvoriti 
 priproščak  - priprost čovjek 
 prisežnik  - prisjednik, vijećnik 
 prispodobiti  - usporediti 
 pristojati se  - imati pravo 
 privučati se  - privikavati se 
 probuvati  - pokušati 
 prodečtvo  - propovijed 
 profunt  (tal.) - hrana, vojnički hljeb 
 prokurator  (lat.) - upravitelj, namjesnik 
 prokšiti  - maziti 
 proti  - prema 
 protokolum  (lat.) - zapisnik 
 provizor  (lat.) - nadstojnik, upravitelj 
 prvič  - prvi put 
 prvle  - prije 
 punktum  (lat.) - točka 
 purgar  (njem.) - građanin 
 R 
 rajniški  (i  rajnčki ) - vrst novca (rajniški forint) 
 rajši  - komparativ od  rado 
 razdrpan  - poderan, razderan 
 razlučen  - različit, razni 
 razluka  - razlika 
 ravno  - upravo, baš 
 recepis  (lat.) - priznanica, primka, potvrda za primljeno pismo 
 regula  - pravilo 
 rekl  (njem.) - kaput 
 retkoseja  - rešeto 
 rezestati se  - rastati se 
 ribati  - natrti 
 rihter  (njem.) - sudac 
 rihtig  (njem.) - baš, upravo 
 ris  - (čarobnjački) krug 
 rozoliš  (tal.) - vrsta likera 
 rubača  - košulja 
 ručati  - rikati 
 S 
 sâd  (gen.  sada ) - plod, voće 
 sciknuti  - ukiseliti se 
 scribo cum calamo  (iskv. lat.) - pisati perom 
 sed  - sjedenje 
 semper maximum  (lat.) - uvijek najveće 
 senčina  - sjena 
 senjem  - sanjam 
 serfus illorum  (lat., ispravno  servus illorum ) - Sluga vaš! 
 sfaliti  - uzmanjkati 
 sfantiti se  - osvetiti se 
 shamati  - uništiti 
 sim  - ovamo 
 sine dubium  (iskv. lat.) - bez sumnje 
 sitan  - dosadan 
 skoznuvati  - bdjeti 
 skramariti  - istovariti, izbaciti 
 skrovno  - tajno, potajno 
 skrovnost  - tajna 
 skrovnoznanec  - čarobnjak 
 skrupuluš  (lat.) - skrupula, ustezanje, obazrivost 
 skubel  - v.  skupsti 
 skučiti  - stenjati 
 skup  - škrt 
 skupec  - škrtac 
 skupsti  (prez.  skubem ) - čupati, guliti 
 slačiti se  - svlačiti se 
 slišati  - pripadati 
 sloboščina  - sloboda, pravo 
 snažiti  - čistiti 
 snetliv  - pljesniv 
 snočka  - sinoć 
 sokač  (mađ.) - kuhar 
 spačitel  - kvaritelj 
 spačliv  - sablažnjiv 
 spametneše  - pametnije 
 spameten  - pametan 
 spelanje  - prizor 
 spisati  - opisati 
 spiti  - dio ispiti 
 spodoben  - sličan 
 spomenek  - razgovor; uspomena 
 spotrt  - slomljen 
 spozabiti  - zaboraviti 
 spoznanje  - savjest 
 sprejti se  - proći se, prošetati se 
 sprešati  - istisnuti, izvući 
 spružnica  - pruglo, zamka 
 srablivec  - vrč, pehar 
 sraka  - svraka 
 srakuvati se  - iskašljavati se 
 sramba  - čuvanje, pohrana 
 sršen  - stršljen 
 stanovit  - siguran 
 stanovito  - zaista, sigurno 
 stati gore  - ustati 
 steklovinje  - staklarija 
 stepsti  - stresti, otresti 
 sterjati  - izmoljakati 
 stoprav  - tek, istom 
 stran  (ž. r., gen.  strani ) - dio 
 strošek  - trošak, popudbina 
 Sveti Kralj  - zagrebačka katedrala (posvećena sv. Stjepanu, tj. Sv. Istvanu (975.-1038.), prvom ugarskom kralju, pokrstitelju Ugarske) 
 Sveti Ksaverijuš  - Sv. Franjo Ksaverski, barokna crkva sjeverno od ondašnjeg Zagreba, pod Medvednicom; donja vrata koja se spominju postoje i danas 
 svršeno  - savršeno 
 svrž  - grančica 
 Š 
 šegav  - duhovit; prepreden, lukav 
 šekretar  (lat.) - tajnik, sekretar 
 šelman  (njem.) - šaljivdžija, lakrdijaš; lupež 
 šelmarija  (njem.) - šala, lakrdija 
 šentaj  (mađ.) - đavo 
 šereg  (mađ.) - četa 
 šibrati  - šibati, batinati 
 šintar  (njem.) - živoder 
 škapular  - dvije platnene svetačke sličice spojene uzicom, koje katolici nose kao amajliju; jedna se slika nosi na grudima, a druga na leđima 
 škornje  - čizme;  železne škornje  - sprava za mučenje, španjolska čizma; okovi 
 škrljak  - šešir 
 šmencaj  (mađ.) - đavo 
 šnofati  - njušiti, šmrkati burmut 
 špada  (tal.) - sablja 
 špan  (mađ.) - vlastelinski nadzornik, upravitelj feudalnog imanja 
 špital  (njem.) - bolnica;  taborski špital  - vojna (ratna) bolnica 
 šporno  (njem.) - štedljivo 
 špot  (njem.) - ruglo, ruganje 
 špotlivec  - izrugivač 
 štancija  (lat., mj.  inštancija ) - molba 
 štaubmontl  (njem.) - ogrtač, koji štiti od prašine 
 štenga  - stepenica 
 štentati (se)  (tal.) - zadržavati se; dangubiti 
 štibra  (njem.) - porez 
 štimati  - misliti 
 štokfiš  (njem.) - sušeni bakalar 
 štrapac  (tal.) - napor 
 štrtinka  - četvrtina 
 T 
 tabor  - rat 
 taca  - štap 
 tadbina  - krađa, lopovluk 
 tajič  - vrst plesa, preteča valcera (zapravo  dajč, deutsch  - njemački) 
 takaj ,  takajše  - također 
 taki  - odmah 
 tambur  - muzikant 
 tancati  - plesati 
 tažiti  - utješiti, umiriti 
 tenja  - sjena 
 tentati  (tal.) - napastovati, iskušavati, pokušavati 
 tepče  - derančić 
 teremtete  (mađ.) - madžarska psovka: vrag ga odnio 
 terno  (tal.) - zgoditak na lutriji, tri izvučena broja 
 težina  - mučnina 
 tija  - čak 
 tisti  - taj 
 tirati meštriju  - tjerati (voditi) zanat 
 tokajer  (mađ.) - vrsta vina iz okolice mađarskog grada Tokaja 
 tolnač  (prema mađ.  tanásc ) - savjet, vijeće 
 tolnačnik  - savjetnik, vijećnik 
 tolvaj  (mađ.) - lopov, razbojnik 
 totu  - tu 
 tovaruš  - drug, suprug 
 treti  (prez.  terem ) - trti 
 tretič  - po treći put 
 trh  - teret 
 trpeti  - trpjeti; trajati 
 trplivnost  - strpljivost 
 truc  (njem.) - prkos; usprkos (prilog) 
 tubak  - duhan 
 tulik  - tolik 
 tulikajše  - također 
 turen  - toranj 
 U 
 urbarijalski  (lat.) - određen po urbaru, tj. zakonu, koji određuje odnos između vlastele i kmetova 
 užuraš  (tal.) - lihvar 
 V 
 vabec  - mamac 
 vajda  - mudrijaš, prevejanac 
 valuvati  - priznavati 
 van dati  - izdati 
 vane  - napolju 
 varaš  (mađ.) - varoš, grad 
 vcepiti  - zacijepiti 
 včera  - jučer 
 včinjati  - udešavati 
 vekovečni  - vječan 
 vekši  - viši, gospoda;  zvekšega  - u glavnim crtama, ukratko 
 vem, ven  - ta 
 vendar  - ta, ipak 
 vera, vere  - zaista 
 ves  - sav, cio 
 veternjak  - vjetrogonja 
 vetomadne, vetomadnje  - nedavno 
 vetre delati  - dangubiti 
 vezda  - sada 
 veznuti  - zaglibiti 
 victoria  (lat.) - pobjeda 
 vilahen  (tal.) - plahta 
 Vilica  - Ilica, zagrebačka ulica 
 visum repertum  (lat.) - izvještaj o nalazu 
 vižikatorija  - melem, flaster, koji nalijepljen na mladi čir pospješuje nabiranje gnoja i sazrijevanje bolesti 
 vkanitelj  - varalica 
 vkanlivost  - varljivost 
 vkanjuvati  - varati 
 vlejati  - opaliti, udariti 
 vleznuti vu se  - povući se 
 vluden  - uljudan 
 vnogi  - mnogi 
 vojsek, vojsk  - vosak 
 vordašiti  - tući, batinati 
 vpirališče  - uporište, zaštita, pomoć 
 vputiti  - uputiti, uvjeriti 
 vračitel  - liječnik 
 vračiti  - liječiti 
 vre  - već 
 vse  - sve 
 vsevdil  - neprestano 
 vsigdar  - uvijek 
 vsigde  - svugdje 
 vtegnuti  - u primjerima kao:  ako vtegne dojti  - ako slučajno dođe... 
 vtekališče  - utočište 
 vudirati  - udarati 
 vugel  - ugao 
 Vuger  - Ugar, Mađar 
 vugerski  - ugarski 
 vujec  - ujak 
 vujti  - pobjeći 
 vulogi  - ulozi, kostobolja, reuma 
 vupučen  - upućen 
 vura  - ura 
 vuščiti se  - priuštiti si 
 vuzdati  - obuzdati 
 vuzmeni  - uskršnji 
 vužgati se  - upaliti se 
 vzeti  - uzeti 
 X 
 xr  (Kreuzer) - skrać. krajcar (sitan novac) 
 Z 
 zabiti  - zaboraviti 
 zablen  - zaboravljen 
 zadnič  ( zadnjič ) - napokon 
 zadosta  - dosta 
 zadovoljno  - dosta 
 zafrig  - zapržak 
 zahititi  - zabaciti 
 zahman  - uzalud 
 zajec  - zec 
 zajeti  (prez.  zajmem ) - zagrabiti 
 zajti  (prez.  zajdem ) - zaći 
 zaklenuti  - zaključati 
 zakon  - zakon; vjera; brak;  zakonski stališ  - bračno stanje 
 zamuditi  - zakasniti 
 zamusan  - prljav 
 zaprt  - zatvoren 
 zapopasti  (prez.  zapopadem ) - zateći, uhvatiti 
 zascati  - pomokriti 
 zasoplen  - zadihan 
 zašafati  - naručiti 
 zaštentati  - zadržati se, zakasniti 
 zatrgnuti  - ukinuti 
 zaufati  - povjeriti;  zaufati se  - pouzdati se u koga 
 zavdati  - zadati, prouzročiti 
 zavezan  - obavezan, zahvalan 
 zavjetek  - proslov, moto 
 zbantuvati  (mađ.) - smetati 
 zbaviti  - provesti vrijeme 
 zdati se  - udati se, vjenčati se 
 zdavnja  - odavna 
 zdignuti se gori  - ustati 
 zdrčati se  - strčati se 
 zehati  (prez.  zešem ) - zijevati 
 zesnažiti  - očistiti 
 zeše  - v.  zehati 
 zešpotati  - izgrditi 
 zeti  (prez.  zemem ) - uzeti 
 zevsema  - sasvim, posvema 
 zevzeti se  (na koga) - navaliti na koga 
 zevzet  - obuzet, spreman 
 zeznati  - saznati 
 zezvedeti  - raspitivati se, saznati 
 zežgati  - spaliti 
 zgovoriti  - izgovoriti, reći 
 zimlica  - groznica 
 ziskati  - potražiti, naći 
 ziti  (prez.  zijdem ) - izići 
 zlata žila  - hemeroidi 
 zlatenica  - žuč 
 zlehkotiti  - olakšati 
 zlejati  - izliti 
 zlesikati  - izlemati 
 zmalati  - naslikati 
 zmirom  - neprestano 
 zmisliti se  - pomisliti 
 znesti  - iznijeti 
 znevarce  - iznenada 
 zniknuti  - nestati, iščeznuti 
 zone  - srsi, trnci 
 zrajtati  - potrošiti 
 zres  - zaista 
 zrok  - uzrok 
 zrokuvati  - uzrokovati 
 zrušenje  - propast, pad 
 zvan  - osim 
 zvana  - izvan 
 zvedliv, zvedljiv  - radoznao 
 zveđavati  - raspitivati se 
 Zverce  - Dverce, nekadašnja južna vrata zagrebačkog Griča; danas postoji ulica istog imena;  iz Turna na Zverceh  - iz Tornja na Dvercima (kula Lotrščak) 
 zverina  - divljač 
 zvoščiti  - izlemati 
 zvračiti  - izliječiti 
 zvrhu  - nad, na 
 zvun  - osim 
 Ž 
 žajgati  (njem.) - piliti, rezati 
 žakel, žakelj  (njem.) - vreća 
 žektati  (prez.  žekčem ) - paliti 
 želva  - kornjača 
 žganica  - rakija 
 žmahen  (njem.) - ukusan, tečan, dobar; sramotan, rugalački 
 žnora  (njem.) - uzica, vrpca, vezica 
 žnorati  (njem.) - vezati; svezati; stezati, sapinjati 
 žuhek  - gorak 
 žul  - žulj 
 
 
 