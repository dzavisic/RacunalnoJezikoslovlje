
 
 Suze Marunkove 
 Ignjat Đurđević 
 
 
 SUZE MARUNKOVE 
   
 iliti tužba ljuvena Marunka Mljećanina 
    za Pavicom babopoljskom, 
    složeno po D. Injaciju Giorgi, 
    opatu melitenskomu, 
    s istomačenjem mnogo riječi tmastijeh istoga. 
 
 
    Gdi u dublju, kê bez ploda 
    obrasla je zemlja i kami 
    i Vrbova leži voda 
    među trstjem i žabami, 
    ter okolo kriješte i bježe 
    ćuci i noćne kukovježe, - 
    pus Marunko i samoćan 
    na trišlju se tu nasloni, 
    vas užežen i nemoćan 
    u ljuvenoj srceboni 
    cijeć Pavice, za kôm gine, 
    babopoljske djevičine. 
    A Pavica za nj ne haje, 
    neg u sukni do sred nogâ 
    dalek bježi, kako da je 
    on sotona petonoga, 
    i krsti se od amanta 
    kako od tenca legromanta. 
    Kozje stado nad travami, 
    žaleći ga trudu u temu, 
    otresaše gubicami 
    i dizaše brade k njemu; 
    uza nj plaču janci i stada 
    i poslenik reve od jada. 
    Dokle on bijedan i bez hari, 
    gdje ga u srcu probod priječa, 
    o hrek glavom triš udari, 
    triš zahuka, triš zaječa, 
    a zatijem se plačuć jako 
    maraviljat uze ovako: 
    »Orsusimo rec' mi, Pave, 
    čemu ti sam mrzeć tako? 
    Ti me bježiš - ja gizdave 
    slijedim dike tvê svakako! 
    Ne bjež', Pave, bud' mi blaga, 
    repimo se, Pave draga! 
    Rec' mi u čem sam ja stravijo, 
    u čem li te mogo uvrijedit? 
    znaš da sveđ sam rezistio 
    tebe dvorit, služit, slijedit? 
    Plat' mi, službu i hod' amo 
    da sve konte smižuramo. 
    Prč s kozami, konj s kobilom, 
    ovan s ovcom ide i pase, 
    a ti mene goniš silom 
    i nikako neć me uza se! 
    To je ubit me, dušo, očito, 
    to je živjet stravestito. 
    Kad ti rekoh juče sjutra: 
    »Sestro Pave, celiva' me!«, 
    ti u kuću skoči unutra, 
    pak istrča s štapom na me 
    ljuća negli paparata 
    al' kukurijek česna iz Blata. 
    Nu kô i zublju još tuci me, 
    da modricam sva put provri; 
    makar drvom posijeci me 
    kô jegulju tamo u Sovri, 
    moj se tebi duh podlaga, - 
    repimo se, Pave draga! 
    Prije će se, znaj, Glogovac 
    krenut vjetrim kî zaviju, 
    ali tvrdi Brnjestrovac 
    prid rontalim kî ga biju, 
    neg ja tebe ijedno u vrime 
    pustit -  dio gvardisime. 
    Prije bih muzo kravu i ženu, 
    prije bih glavu izgubio 
    negli tvoju obljubjenu 
    dragu ljepos ostavio; 
    zasve i zločes, pri tvom licu 
    ubio bih četvericu. 
    Samo da sam tvoj do smrti, 
    a pak na oči svijeh Mljećana 
    bi' me, jaši, goni i prti 
    kô - da prostiš! - alimana; 
    čin' da činim sve što mogu 
    stav' mi samar - hvala bogu! 
    Da što bježiš? što ne trpiš 
    da kad suze mê prisuše? 
    što mi srce tužno drpiš, 
    draga kučko mâ bez duše? 
    što mi moriš duh nezdravi 
    tresavicom od ljubavi? 
    Ah, bre Adame, eto u duši 
    nemoćan sam prem nemilo, 
    ljubav mnome kataruši 
    kako drvim niz točilo 
    i kô more prid krajinom 
    baca gluhom plovutinom. 
    Svud po škini draču čujem, 
    vas rep ćutim u koprivi; 
    trbuh k stijenam pritiskujem 
    za ohladit plamen živi 
    i kršim se bez pristanja 
    s prokletoga protezanja. 
    Kad spim, u snu grde u licu 
    nemani me straše priko: 
    kada žvačem ječmenicu, 
    grka mi je kô riziko; 
    kad popijem žmujo vina, 
    pàrā mi se mižurina. 
    Maranke me, znaj, bahore, 
    ali nemoć mâ nije slaba, 
    ter mi oganj svakčas gore 
    po bubrezijeh traška i škraba; 
    zaludu su trave i riječi - 
    tko me rani, tî me i liječi. 
    Pontu od Gruja kad trabukam 
    ter ostavim Mljet za mnome, 
    plačem, jaučem, vikam, hukam 
    i pestam se sam sobome, 
    er ostavljam tvê jedino 
    lice, o lijepa maškulino! 
    Tad ne umijem ja nikako 
    ni napit se ni ručati, 
    niti veslom uprijet jako 
    niti jedrom abocati, 
    er mi s tvoje dalečine 
    draga Pave, snaga gine. 
    Nu još gore bude u gradu, 
    er svud tvoje čujem ime, 
    i prfanti, kî napadu 
    priko Place burlati me, - 
    il' me draže il' me psuju, - 
    tebe, o Pave, spomenjuju! 
    Iz butigâ, iz ulicâ 
    kâ ne reku čuda, bože! 
    a nadasve: »Gdi 'e Pavica 
    tvâ švojica? u šmrk kože, 
    da Pavica tvoja ugodna 
    jesi l' provo je li plodna?« - 
    Nijesam (rečem tad u meni), 
    nijesam, pokli ona neće! 
    Ah jaoh, cvijete moj rumeni, 
    ah bona fe, nemoj veće! 
    pripusti me, budi blaga, 
    repimo se, Pave draga! 
    A znaj njekad da kô zublja 
    mê ljubavi plam je čula 
    lijepa Mare iz Zadublja 
    i Gracija i Dobrula; 
    u družice tvê se izgleda' 
    i ljubi me unaprijeda. 
    Ah ne drž' me u strapacu 
    i otkri' mi u radosti, 
    ako nećeš svu bunacu, 
    a ti bimbin tvê milosti; 
    neć vedrinu, a ti objavi 
    meni osmijeh tvê ljubavi. 
    Ljepša mi si neg Danica, 
    bjelja mi si vele od snijega, 
    draža mi si neg salčica, 
    slađa neg loj od bubrega; 
    ljepše vonjaš oznojena 
    negli safur od pečena. 
    Ljepše balaš, lakše i prije 
    neg mekuša po dubini, 
    ljepše kantaš i milije 
    negli mladi ćućurini, 
    ljepše baniš se, o mâ mila, 
    za tovarcom nego vila. 
    Imaš sape od aršina, 
    prsi vrle, lica ohola, 
    facu od pura mlijeka i vina 
    i svako oko pusto od vola; 
    ah vidje li Mljet dosada 
    ljepoticu taku ikada! 
    Nu što 'e bolje, kad ni mala 
    ti favora dosle meni 
    nijesi, brajo, kalumala, 
    nijesi, cvijete moj rumeni, 
    otkad ljepos tvâ me zani 
    onomadne - to jes lani. 
    Zaludu se moj raspuha 
    i uzdasim plam uzbuča, 
    u ljuvenom ognju kuha 
    moj se pikat - hod' ga ruča', 
    kad neć, kano, da me obljubiš, 
    kad hoć, kano, da me izgubiš! 
    Kô supresto nijesi zdrava, 
    tijem si od hridi meni gluša. 
    Što šprlentaš tako, Pava, 
    što si tako bidzaruša? 
    što si tako prem nemila? 
    Rđa mi te, lijepa, ubila! 
    Ne znaš tkoga ljubit lijeniš, 
    tkoga utječeš tač bez svjeta; 
    nijesam prigon - a što scijeniš? - 
    negli plemić stari od Mljeta: 
    dvaš bih parac izabrani 
    i dvaš suđa krimenčani. 
    Za moć tebi ljepši biti 
    s strane od tijela donje i gornje 
    i za opanke ne nositi 
    za perperu kupih škornje 
    i košulju novu odzgara - 
    svaki lakat po dva dnara. 
    Imam resač bijelj, u komu 
    spô bi sveti otac papa, 
    dva kletišta lijepa i k tomu 
    šupalj kotlić - nu ne k ȁ pā! -, 
    jedan krotac, dvije kutlice, 
    mijeh i tikvu od vjedrice. 
    Berem zelje na naručja, 
    žito i zavare i ne mjerim; 
    imam lijenak brod i luča 
    kî pokradoh kaluđerim; 
    netegnuta sto'i bačvica 
    puna vinca veseljica. 
    Imam petnes kozâ i svaka 
    skotnica je prva u stadu; 
    imam vola jur trećaka 
    i šarulju kravu mladu 
    i tovarca od pet dukata, 
    koga ljubim kako brata. 
    Da imam sve što Baba ostavi 
    i kralj Deša sve što imo je, 
    sve bih podo cijeć ljubavi 
    od ljeposti na dar tvoje 
    i reko bih: laša vaga! 
    pripusti me, Pave draga! 
    Ne ištem te za šinjoru, 
    neg u vijencu s alegrancom 
    vodit ću te na stan goru 
    s svatim, s surlom, s sparavancom, 
    da se čuje tja do Laga, - 
    pripusti me, Pave draga! 
    Balandu ću tad prid kućom 
    vodit vapeć gdi 'e ravnina: 
    »Štikat mane, bolje obućom! 
    paša una! dajte vina, 
    da se miješac prinemaga!« - 
    pripusti me, Pave draga! 
    Pak na guvno pod mješnice 
    kantat ti ću versu lijepu, 
    o mâ bijela pečenice 
    koja sitiš mû pohlepu, 
    o mâ željo puna hvale, 
    slađa od masta i mantale! 
    Tebi intrigo dô srce sam; 
    ako 'e malo, a ti prosti! 
    kaluđerski već kmet nijesam 
    nego sudžit tvê dragosti, 
    mâ prinčipe, mâ potenco, 
    mâ prisvijetla ečelenco! 
    Ah pridaj se na ove riči, 
    dzidzaniju pusti iz glave, 
    gdi mâ duša plače i ciči 
    kako crnjelj vrh žerave, 
    o djevojko prem neumana, 
    tvrđa od Toste i Ograna. 
    Živa Mare času onomu 
    kî mi najprije donije zgodu 
    da te u mraku ja noćnomu 
    samu nađem na Obodu, 
    gdi se ljepos tvâ gizdava 
    gola kuplje i refreškava. 
    Nazreh tada, Pave brajo, 
    nazreh nješto, Pave sele, 
    pri čem umrijet ne bih hajo, 
    i rekoh se srećn'ji vele 
    neg da tad mi tko darova 
    sva trezora Hercegova. 
    Srećn'ji rijeh se s sreće moje 
    neg kô Regoč da sam jaki, 
    kô za špirun potezô je 
    dovrh gore gal'jun svaki, 
    kî 'e po moru brz jezdio 
    i primižo kampanjio; - 
    srećn'ji neg da znam što zno je 
    sin Regočev Marko Duda 
    kî najprvi upiso je 
    nam zeleno libro od suda 
    i naučio nas po skuli 
    kô se suču makaruli. 
    Nu ta sreća bî zaludu, 
    potle mi se čorba izvrati: 
    u ljuvenom ostah trudu - 
    ti me ne htje konsolati, 
    neg uteče put gustoga 
    grma gola i bosonoga. 
    I tad vòlje po mû vjeru 
    da te grebu drače i hvoje 
    i patrči da te deru, 
    neg upasti ruke u moje - 
    ah grebali te i derali 
    kučci i mačci velji i mali! 
    Vele trpjeh! već ne mogu 
    superbiju tvû podnijeti, 
    da kô svinju na brlogu 
    zapljuvaš me bez pameti; 
    hajde od mene, bud' na tvoju 
    volja t', pjadžer - svak na svoju! 
    Neću stupit, da bih mogo 
    prigrlit te mirno ikada, 
    neć trabukat, pasja nogo, 
    pasja kenjo gadzarada; 
    pasi mi se sred slobode, 
    nu ćeš znati kud te vode! 
    A nazbilj ćeš sve domala 
    platit što mi skroji i skuha! 
    Ti si mene začarala, 
    ti si mora vragoduha, 
    strižeš okom, svijesti otimaš, 
    a i pod nosom krstak imaš. 
    Neću podnijet pačijento 
    i činit ću za osvetu 
    da zna knez i presidento 
    da ti čaraš ljudi u Mljetu, 
    nek te užegu il' trnovijem 
    probodu te kocem novijem. 
    Nu kud moj se bijes poteži? 
    Š njom govorim, a nje nije! 
    ona od mene trkom bježi, 
    a esperence i vragolije 
    moja pamet snijeva i panti, - 
    pojte od mene, legromanti! 
    Ovo velim u nezdravi, 
    a nju pustit prem je teško; 
    razvlačim se u ljubavi 
    kako staro sukno mljetsko, 
    ništa o meni već ne znam ti, - 
    pojte od mene, legromanti! 
    Najbolje je časom časom 
    da se bacim more u sinje 
    il' se objesim ovijem pasom 
    ondi stare vrh gloginje 
    il' se nožem proparan ti, - 
    pojte od mene, legromanti! 
    Ostaševe poću od spile 
    ukopat se u dubinu, 
    kê tu stoju neka vile 
    bijedni život moj prikinu; 
    a sad skupa  tutti quanti 
    nosite me, legromanti!« 
   
   
 SVRHA MARUNKOVIJEH SUZA 
 
 
 Rječnik 
 abocati  (tal.) - upravljati jedrom 
 alegranca  (tal.) - veselje 
 aliman (tal.)  - životinja 
 amant  (tal.) - ljubavnik 
 aršin  (tur.) - mjera za dužinu, lakat 
 Baba  - prema legendi, starica po kojoj je glavno mljetsko naselje Babino Polje dobilo ime; raški knez Deša poklonio joj je zemlju kao nagradu za dobre savjete koje mu je davala za vrijeme borbe s neprijateljem dukom Reminom 
 bahoriti  - čarati 
 balanda  - ples 
 balati  - plesati 
 bidzaruša  - čudakinja 
 bimbin  - povjetarac 
 bježati  (koga) - izbjegavati 
 Blato  - mjesto na otoku Mljetu u istoimenom polju 
 bona fe  (tal.) - dobra vjera 
 Brnjestrovac  - otočić na pučinskoj strani otoka Mljeta 
 bunaca  (tal.) - bonaca, tišina, bezvjetrica 
 burlati  - rugati 
 butiga  (tal.) - dućan 
 cijeć  - zbog, radi 
 crnjelj  - vrsta ribe 
 česan  - luk 
 čuti  - osjećati;  čujem  - osjećam 
 ćućurin  - vrsta ptice 
 Deša  - Desa, raški (srpski) knez koji je otok Mljet u XII. stoljeću darovao benediktincima iz Monte Cassina u Italiji; redovnici, porijeklom Dubrovčani, sagradili su crkvu Sv. Marije i samostan na otočiću na Velikom jezeru (isp.  Baba ) 
 dio gvardisime  (tal. lok.) - sačuvaj bože 
 dô  - dao 
 dvaš  - dvaput 
 dzidzanija  - ćudljivost 
 ečelenca  (tal.) - ekselencija, izvrsnost 
 er  - jer 
 esperanca  (tal.) - čudo 
 faca  (tal.) - lice 
 favor  (tal.) - naklonost 
 gadzarada - psovka; vjerojatno od tal.  gazza  (svraka) 
 gal'jun  - galijun, vrsta broda 
 Glogovac  - brdo na istočnom dijelu Mljeta 
 Gruj  - rt i vrh na jugoistočnom kraju otoka Mljeta 
 hrek  - panj 
 hvoja  - grana 
 intrigo  (tal.) - čitav 
 jur  - već 
 kâ  - koja 
 kalumati  - dopustiti 
 kantati  (tal.) - pjevati 
 katarušiti  - kotrljati 
 kê  - koje 
 kî  - koji 
 kletište  - klijet 
 konsolati  (tal.) - tješiti 
 konti  (tal.) - računi 
 krimenčani  - kriminalni, kazneni 
 krotac  - lonac 
 kukovježe  (lok.) - ptice, sove 
 kukurijek  - kriška 
 kutlica  - šoljica 
 Lago  - jezero (mljetsko) 
 laša vaga  (tal.) - ostavi se sumnji 
 legromant  (grč.) - čarobnjak 
 libro  (tal.) - knjiga 
 lijenak  - motka 
 luč  - borovo triješće 
 ljuven  - ljubavni 
 mâ  - moja 
 makaruli  - makaroni 
 mantala  - slatko od grožđa 
 maraviljat  (tal.) - jadati se 
 maškulina  (tal.) - djevojče 
 mê  - moje 
 mekuša  - hobotnica 
 melitenski  - mljetski (prema lat. nazivu otoka, Melita) 
 miješac  - mijeh 
 mižurina  (tal.) - mokraća 
 mješnica  - vrsta glazbala, mijeh, mih, gajde 
 mû  - moju 
 nazbilj  - zbilja, doista 
 Obod  - uvala na južnoj strani otoka Mljeta, nedaleko Babinog Polja 
 orsusimo  - hajde 
 pačijent  (tal.) - strpliv 
 pantiti  - pamtiti 
 paparata  - paprika 
 parac  - odvjetnik 
 paša una  (tal.) - jedan korak (ples) 
 perpera  - dubrovački novac (12 srebrnih dinara) 
 pikat  (lat.  ficatum ) - jetra 
 pjadžer  (tal.) - zadovoljstvo 
 Placa  - glavna dubrovačka ulica, Stradun 
 pokli  - budući da 
 ponta  - rt, vrh 
 poslenik  - magarac 
 potenca  (tal.) - moć 
 prč  - jarac 
 presidento  - predsjednik, predstojnik kongregacije benediktinskih samostana u Dubrovačkoj republici, kome je sjedište bilo na Mljetu; prvi predstojnik bio je Mavro Vetranović Čavčić 
 prfanti  - prolaznici 
 prigon  - došljak 
 prik  - opak 
 primižati  - premokriti 
 prinčipe  (tal.) - knez, princ 
 prinemoći  - svladati 
 pristanje  - prestanak;  bez pristanja  - bez prestanka 
 pus(t)  - sam 
 refreškavati  - osvježivati 
 repiti (se)  - ljubiti (se) 
 resač  - pokrivač 
 rezistiti  (tal.) - nastojati 
 rijet  - reći 
 riziko  (tal.) - gorko 
 ronto,  gen.  rontala  - more što ga levanat valja, valovi od levanta; tzv. "mrtvo more", valovi (pojam se koristi na dubrovačkim otocima, etimologija je nejasna) 
 safur  - sapun 
 salčica  - kobasica 
 scijeniti  - misliti 
 scijeniti  - misliti 
 skula  (tal.) - škola 
 smižurati  (tal.) - sravniti, odmjeriti 
 Sovra  - Sobra, mjesto na sjevernoj obali otoka Mljeta 
 spila  - špilja 
 strapac (tal.)  - grdnja 
 stravestito  (tal.) - preobučeno, prerušeno; pogrešno, naopako 
 sudžit  (tal.) - podanik 
 suđa  - sudac 
 superbija  (lat.) - oholost 
 supresto  (lat.) - tobože 
 surla  (tur.) - svirala, frula 
 sveđ  - uvijek 
 svjet  - savjet 
 svrha  - kraj 
 šinjora  (tal.) - gospođa 
 škina  (tal.) - kralježnica, leđa 
 škornja  - čizma 
 špirun  (tal.) - kljun 
 šprlentati  - biti čudan 
 švojica  - svojta 
 tač  - tako 
 tenac  - vukodlak, vampir 
 tî  - taj 
 tovarac  - tovar, magarčić 
 trabukati  - proći 
 trećak  - trogodišnjak 
 tresavica  - groznica 
 trezoro  (tal.) - blago 
 triš  - triput 
 trišlja  - trešnja 
 tutti quanti  (tal.) - svi 
 tvê  - tvoje 
 tvû  - tvoju 
 vas  - sav 
 već  - više 
 vele  - više (od), mnogo 
 versa  (tal.) - stih, pjesma 
 Zadublje  - jedan od zaselaka mjesta Babino Polje na Mljetu 
 zasve  - iako, premda 
 zavara  - sočivo 
 zublja  - baklja 
 žmujo  - čaša 
 
 
 Bilješka o autoru 
 Ignjat Đurđević 
 Dubrovnik, 13. veljače 1675. - Dubrovnik, 21. ili 22. siječnja 1737. 
   
 Pjesnik, prevoditelj i znanstvenik, čije se djelo smatra drugim vrhuncem, a ujedno i krajem dubrovačke barokne književnosti. 
   
 Potječe iz ugledne vlasteoske obitelji Đurđević (Giorgi, pogrešno se uvriježilo i Đorđić). Majka mu Frana unuka je pjesnika Dominka Zlatarića. Školovao se u Dubrovniku gdje je završio jezuitsku gimnaziju. Od 1693. kada je primljen u Veliko vijeće, obavljao je različite javne službe uobičajene za vlasteoske sinove, među kojima i službu kneza otoka Šipana. Na Šipanu ga je pratio glas razbludnika, a ugled nije stekao niti kao nadzornik  tržnica  (monopola žita) kada je zabilježio velike gubitke. Dug nastao tijekom te posljednje javne službe otplaćivao je sve do 1705. godine. Godine 1698. odlazi u Rim gdje je pristupio isusovačkom redu. Nakon završene isusovačke naobrazbe (1702) nastavnik je isusovačkih kolegija (Loreto, Prato). No, 1705. godine napušta red i vraća se u rodni grad, da bi 1706. godine pristupio benediktincima. U to vrijeme umjesto svjetovnog imena Niko uzima redovničko ime Ignjat (Injacijo), te kao pripadnik reda boravi u samostanu Svetoga Jakova na Višnjici. Niti kao benediktinac nije uspio izbjeći sukobima, od kojih je onaj sa Senatom završio Đurđevićevim progonstvom u Apuliju. Nakon pomilovanja i povratka iz Apulije posvetio se svećeničkim dužnostima i književnom radu. Od 1728. godine boravio je u Padovi gdje je nadgledao tiskanje svojih djela. U Padovi mu je obećano, ali ne i dano nasljedno mjesto profesora egzegeze, pa se 1731. godine vraća u Dubrovnik i do kraja života, uz kratki boravak na Mljetu, živi u samostanu Sv. Jakova na Višnjici blizu Dubrovnika. Unatoč incidentima, u Dubrovniku je uživao veliki ugled. 
   
 Đurđevićeve pjesme mogu se grupirati u odnosu na jezik kojim je pisao, odnosno na latinske i hrvatske stihove. Pedesetak osmeračkih pjesama objavio je zajedno s  Uzdasima Mandalijene pokornice  u zbirci  Pjesni duhovne i djeloizpravne  (1728). Dio pjesama pisanih na hrvatskom jeziku sakupio u rukopisnoj zbirci  Pjesni razlike , koja sadrži religioznu liriku ( Pjesni bogobojazne ), prijevode basana ( Pričice u slovinski jezik iz Gabrije, grčkoga spjevaoca prinesene ), pastoralne pjesme ( Egloge aliti razgovori pastijerski ), dulje pripovjedne pjesme temeljene na Boccacciu sa lokaliziranim domaćim imenima i ambijentom ( Razlike zgode nesrećne ljubavi ), pjesme bliske folklornom izrazu, te ljubavne pjesme najčešće začuđujuće poante, koje postupcima i sadržajima nasljeduju baroknu književnu tradiciju (Bunićeva  Plandovanja ). Đurđevićeve  Egloge  slijede tradiciju pastorale u dubrovačkoj književnosti, književne vrste na granici lirike i drame (od  Radmila i Ljubmira  Džore Držića do Vetranovića, Nalješkovića, M. Držića, Gundulića, Bunića), ali ih karakterizira parodijski odmak. 
 Autor je parafraze biblijskih psalama s pridodanim komentarom objavljene 1729. pod naslovom  Saltijer slovinski . Nabožne tematike je i Đurđevićeva religiozna poema  Uzdasi Mandalijene pokornice , kojom nastavlja žanrovsku tradiciju "baroknih plačeva" dubrovačkih, osobito baroknih pjesnika I. Gundulića, I. Bunića Vučića, i dr. Dubrovačku književnu tradiciju nasljeduje i komičnom poemom, svojim najuspjelijim djelom  Suze Marunkove . Đurđevićeva sklonost ljubavnoj parodiji vidljiva je i u eklogama, te u zbirci ljubavnih pjesama naslovljenih  Ljuvene pjesni . 
 Zbirka  Pjesni razlike  sadrži i nekoliko uvodnih prizora drame, najvjerojatnije tragikomedije  Judita,  koju je književnopovijesna znanost često poistovjećivala s dramom  Oslobođenje Betulije  A. Gleđevića. No, Gleđevićevo djelo ustvari je prijevod oratorija Girolama Giglija, koje je Đurđević najvjerojatnije poznavao u izvorniku budući da je održavao prepisku s Giglijem. 
 Đurđevićeva prozna djela uključuju životopise proroka Davida i svetog Benedikta, prijevode s talijanskog, korespondenciju, te znanstvena djela u kojima se zanima poviješću Ilirije ( Antiquitaties Illyriscae ), crkvenom poviješću Ilirije (nedovršena  Illyricum sacrum ), dubrovačkom književnošću ( Vitae et carmina nonnulorum illustrium civium Rhacusinorum  gdje donosi bilješke o šezdesetak dubrovačkih pisaca s primjerima iz njihovih djela), lokalitetom brodoloma Sv. Pavla (Mljet a ne Malta) i dr. Zastupajući tezu o Pitagorinom autorstvu  Ilijade , prethodnik je tzv. "homerskog pitanja". Autor je i nekoliko djela s područja astronomije, u kojima se suprotstavlja učenjima Kopernikovim i Galilejevim jer su suprotna Svetom pismu. 
   
 * * * 
   
 Na dubrovačku književnu tradiciju Ignjat Đurđević naslanja se i svojom zabavnom satiričnom poemom  Suze Marunkove , u prvom redu na  Derviša  svog prezimenjaka Stijepe Đurđevića (1579-1632). Sastavio ju je 1724. godine na Mljetu, gdje je više puta boravio. 
 Spjev je to o nesretnom Mljećaninu Marunku koji neuslišeno uzdiše za prelijepom "djevičinom" Pavicom iz Babina Polja, hvališući se svojim "visokim" porijeklom i imutkom. Đurđević na način burleske opisuje lokalne prilike i ljude, s marakonštinom ("hibridna", iskvarena mješavina hrvatskoga i talijanskoga) kao dominantnim idiomom. U ovom djelu Đurđević spominje Regoča, izuzetno snažnog mladića s otoka Mljeta, čijim je imenom Ivana Brlić-Mažuranić nazvala svog dobrodušnog diva. 
   
 
   
 Tekst prema: 
 
 Ignjat Đurđević:  Pjesni razlike, Uzdasi Mandalijene pokornice, Saltijer slovinski , Pet stoljeća hrvatske književnosti knj. 18, Zora - Matica hrvatska, Zagreb, 1971. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Ignjata Đorđevića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-226-8 
 © 2013. Bulaja naklada d.o.o. 
 
 