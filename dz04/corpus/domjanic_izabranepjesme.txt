
 
 Izabrane pjesme 
 (1924) 
   
 Dragutin Domjanić 
 
 
 Sadržaj 
   
 IZABRANE PJESME (1924) 
 Rječnik 
 Bilješka o autoru 
 Impressum 
 
 
 IZABRANE PJESME 
    (1924) 
 
 
   
   
   
 MOTTO. 
 Vazda sam maštao, odviše snivao, 
    Života ni mladosti nisam uživao, 
    Pa sva moja mladost pjesme su te. 
   
   
 D. M. Domjanić: Iz epiloga k prvom izdanju pjesama. 
 
 RIDI PAGLIACCIO! 
   
 Uz mukli tutanj zadnja gruda zemlje pade 
      Nad lijesom pokopane tvoje zadnje nade; 
      Ko gavranovi crni misli ti se jate 
      Vrh groba novog kružeć, raduju se strvi, 
      A tebi grudi dršću, glava trudna klene, 
      I s ugasloga oka suze vijek se rone; 
      Al utri suze, kukavica tek ih lije, 
      I smij se svome jadu, da ga svijet ne skvrne. 
      - Gle groba tamno ždrijelo, što se u njem krije? 
      U sagnjilom lijesu trulež, gadni crvi, 
      Pa ipak na njem mirisava ruža cvate - 
      U proljeću si svom lijepe sanke snio 
      O slavi o poštenju, sreći; kano sjena 
      Vijek lebdio je lako u snu i na javi 
      Pred tobom lik, u kom si sve to naći mnio. 
      A kad si došo do njeg - bješe samo žena! - 
      I kam bi ti se smijao, sanjaru ludi, 
      A on bar ima više srca nego ljudi! 
      Ridi Pagliaccio! 
   
 Na nebu su ti ideali zvijezdam' sjali, 
      A dobri ti ih ljudi s neba iščupali 
      I zgazili u blato, a ti se sada čudiš. 
      To tebe boli, hoćeš da poludiš - 
      - Što ljubiš zvijezde, ideale nebom loviš?! - 
      I ljubio si djevu, usne bujne, slatke, 
      Ko zora bješe lijepa, kao ljiljan čista. 
      Njoj ti si robovao mnogo dugo ljeto, 
      Tad odrinula tebe kao tuđe pseto. 
      Ta to je od vjekova priča uvijek ista! 
      Kad prošao si šumom pokraj guje glatke, 
      Je l'? ogadila ti se, bježao si od nje, 
      A kad si guju k svome srcu, luda, svio, 
      I otrovala tebe, svisnuti si htio. 
      Tko tuj se ne bi nasmijao baš od srca. 
      Da sve ti dršću grudi, suza okom vrca! 
      Ridi Pagliaccio! 
   
 Zar komedijaš samo sav svoj život nisi 
      Na daskam', ali onim, koje svijet jesu? 
      Nad zipkom već se zastor diže - gluma poče, 
      A ti si tužan - smij se, puk veselja hoće. 
      Ta na smijeh tvoj on čeka, plaćen od njeg ti si. 
      I taj je Judin dinar krvlju stečen svaki. 
      Pa nek ti grud krvavi, sakrij velom ranu 
      I mladost mrtvu, nade, sreću pokopanu. 
      I smij se, dok ne dođeš do pred vrata raki. 
      Lakrdiji će tamo kraj - i tebi - biti. 
      Sa dasaka ćeš opet među daske tada, 
      I smrt će čitav svijet tvojih boli, nada 
      Koštunjave iz ruke šakom zemlje skriti. 
      Stog nagni k ustim kupu žića, punu žuči 
      Pa baš kad misliš, da ti srce mora pući, 
      Ridi Pagliaccio! 
 UMIRANJE 
   
 Zvonjava tužna, žalobna ruha, 
      Lake ko sjene koprene crne, 
      I vijenci prate slavna mrtvaca, 
      A narod k sjajnom pogrebu grne. 
      Sklopljene ruke, spuštene vjeđe, 
      Mirisni rupci dižu se k oku: 
      Istisnut treba suzu bar koju, 
      Narod da vidi žalost duboku. 
      Kićeni govor, jecanje muklo, 
      Pjesma i cvijet nad sjajnim lijesom, 
      Udova hvata rukavicom grudu, 
      Baca je u grob divnom noblesom. 
   
 Pao je lijes u grobnicu usku. 
      Liju se suze, granje vijori... 
      Povorke nesta, samo se vjetrom 
      Nošena pjesma propasti ori 
      Kroz puste pute i kišu hladnu, 
      Dok voda skuplja grobu se na dnu. 
      Pjani grobari ostaše sami, 
      Zagrću zemlju u dubokoj tami. 
      - Tako vam umire čovjek. 
   
 A ovdje svijetle, šarene halje, 
      Rumene usne trepte od smijeha, 
      Pleše se divlje, ljubi se žarko, 
      A grudi bijele dršću od grijeha - 
      I ja se vinuh u kolo šumno, 
      Privijam k sebi procvalo žiće, 
      Djevica puplje, pričam im strasno, 
      Prekidam smijehom turobne priče. 
   
 A nitko ne zna, ne sluti nitko, 
      Da jedan život u meni mrije - - 
      Tek u tvom oku hladna je zima, 
      Na tvojoj usni posmijeha nije. 
   
 U srcu mome svemir je čitav 
      Hladan i pust, tuj polegoh sada 
      Mrtvo božanstvo, san moj i svijet; 
      U nj tek vjerovah, njemu se nadah - 
      A tvoja meka ubi ga ruka, 
      Ipak te grlim okolo struka, 
      Zamamno glazba dvoranom zamni, 
      Plamen treperi i pogledi plamni. 
      - Tako Vam umire duša. 
 CONFITEOR 
   
 Ja ne vjerujem u tvog oka sjaj, 
      U one puste modre zagonetke, 
      Gdje gledao sam neba vedri kraj 
      I na njem same plavomilja cvijetke. 
      I nebo tek je pustolina nijema, 
      Gdje samo beznađe se rodit zna, 
      Kad u njem ljubavi, božanstva nema, 
      Životvornu da njemu dušu da. 
   
 Nit vjerujem u usne tvoje žar, 
      U onaj grimiz mirisni i cvjetni. 
      Tvog šapta zamamni i tihi čar, 
      I riječi žubor srebreni i sjetni. 
      Ko kapi vrela one su i hladne, 
      Pa mjesto, da mi srcu daše l'jek, 
      Odgrnule su rane davne, jadne 
      I dragom laži slomile ga tek. 
   
 U ljubav ne vjerujem, što je svak 
      Na cesti nudi i u društvu pjanom, 
      I skvrne čisti joj božanski trak 
      I sebičjem i laži neprestanom. 
      Il dobrotvornosti je časnom zovi, 
      Il vjernom ljubavi, što plamti svud, 
      Il kićeno o rodoljublju slovi, 
      To sve je laž, kad prazna vam je grud. 
   
 Nit vjerujem u mašte svoje sne, 
      O sreći koje nekada sam snivo, 
      To opsjena je lijepa bila sve, 
      Pa makar snivah tako bolno živo. 
      U sve, pred čim ko pred kumirom klecali, 
      I u čem svrhu zadnjoj čežnji zr'jeh, 
      Ja ne vjerujem; za čim srce jeca, 
      Još nad tim moj će titrat rug i smj'eh. 
   
 U život ne vjerujem taj, ni smrt, 
      Ta život umiranja lik je bijedna, 
      Kad davno ti i zadnji polet strt. - 
      A može l' mrijet misao i jedna?! 
      I što je smrt?! To čovjek uvijek pita, 
      Tek pregršt zemlje odgovor je nj'em. 
      Zar u tom blatu sva je svrha skrita? 
      Ni to ne mogu ja da vjerujem. 
   
 Al vjerujem u dalek ideal, 
      Pa makar ga i onda istom našo, 
      Na nepoznati prekogrobni žal 
      Kad jednom stupim, pošto dan mi zašo, 
      Kad život usne ili strgan svene, 
      U vječni beskraj mine čežnje vir, 
      I zasja zora bez noći i sjene: 
      U zadnje spoznaje duboki mir. 
 ŽIVOT 
   
 Htjelo bi mi se proći, daleko nekud, ma kuda, 
      Tamo, gdje nije čežnja ni ljubav sanjarska luda. 
   
 Od moga srca daleko, od pustoši i od gorčine, 
      Tamo, gdje život se živi, a ne bez svrhe tek gine. 
   
 Gdje nema sjete, u borbi gdje kamen i grudi se lome 
      Za sreću, makar i dnevnu, a ne za te smiješne fantome. 
   
 Čemu je ugasla mladost i zvijezda mnoga mi zlatna? 
      Zar samo zato, da rulje sve pogazi noga blatna? 
   
 Što su za plamenu ljubav ko uzdarje ljudi mi dali? 
      Samo su najbliži moji sav život mi otrovali! 
   
 Već mi dotužilo stradat u čamu i prijegoru nijemu, 
      Dok se naužili drugi, a ja sam tek čezno, a čemu?! 
   
 Ne trebam ničiju sklonost i milosti prositi neću; 
      Zahtijevam svoje pravo na mladost, na život i sreću. 
   
 Htio bih nekuda proći iz močvare te, iz tih laži, 
      K suncu i k mladosti strasnoj, to duša i tijelo mi traži. 
   
 Pa da i oslabljen klonem i sav da se slomim i starem, 
      Znati ću makar jedno, za život sam umr'o barem. 
 CARMEN 
   
 Od vjetra dršću rudasti 
      Valoviti i meki prami, 
      I zamr'o vjetru šapat tih 
      U mirisnoj i gustoj tami. 
      Za koga s usne žare se 
      Karanfili ti divlji sami, 
      Kud zagrljaj me drhtav, b'jel 
      Iz zmijski glatkih ruku mami? 
      Kud zoveš me, zar mir u snen, 
      Il kud u propast, o Carmen? 
   
 Ta ja bih pošo makar kud, 
      Al tvoje žarke zjene crne, 
      Nek skrije vjeđâ suton blag, 
      Od pogledâ mi srce trne, 
      I duša mi od žara mre. 
      S njih niče želja bujno cvijeće 
      I nijema bijeda pustog sna 
      I divlja čežnja plamne sreće. 
      Sav strasti čar, sav otrov njen 
      U pogledu je tvom, Carmen. 
   
 Al ipak ja bih otrov taj 
      Iz oka tvoga željno pio, 
      Pa onda glavu umornu 
      Na grudi snježni val ti skrio, 
      I riječju plahom šaptanom 
      O sreći čistoj pričo tio, 
      Pa ako imaš srca ti, 
      Iz slatkog sna ga prenut smio. 
      I čuvo bih te kao sjen 
      Od sunca ljetnog cvijet, Carmen! 
   
 Ne, ne, ja streskah o kamen 
      Tu harfu svoje blijede sjete, 
      Od ruža tamnih krvavih 
      Već ruka tebi vijenac plete. 
      Raspusti pram, nek pane noć, 
      Čuj cimbale i jecaj smijeha, 
      Sa usnâ tvojih kušat ću 
      Svu slast, svu raskoš grijeha. 
      Ja hoću živjet, barem tren, 
      Pa makar zato mrijet, Carmen! 
 ŠAMPANJAC 
   
 Amo šampanjca, nek blistav se pjeni 
      Oko nek sijeva, koljeno kleca, 
      Kroz noć nek tamnu, kroz zlaćane kapi 
      Pjesma i obijest zvoni i jeca! 
      Čemu za sanjama duša da čezne, 
      Čemu da opsjena kini nas, mori?! 
      Praporci zveče i razuzdan smijeh 
      Nek karnevalom života se ori! 
   
 Tužna je duša, a srce nam žedno 
      I usne rujne svele od strasti. 
      Amo šampanjca! Ta sve je tek pjena: 
      Život i sreća i ljubavi slasti! 
      Nek živi ljubav, bahantica divna, 
      S lijerovim ruhom i vijencem od ruža, 
      S djetinjskim posmijehom; kako se iskri 
      Otrov, što požudnoj usni ti pruža. 
   
 Eto i sreća, u ruci joj kalež, 
      Pjena do vrha - gle, svakom je nuđa 
      Tko je ne traži, al slatka je, slatka 
      Ko hljeba korica oteta, tuđa, 
      Laka ko oblak u sutonu ljetnjem, 
      A dršće, dršće ko usnica onih, 
      Koji su klonuli klecajuć za njom, 
      Gladnih i zgaženih svi milijoni. 
   
 Čemu i žiću da okušaš talog? 
      I ja zaronih već moru mu na dno, 
      Znaš, što donesoh u krvavoj ruci? 
      Pijesak i strvi i blato tek gadno! 
      Sve je tek pjena! Ej, kako krasno 
      U njoj i sunce i zvijezda se cakli, 
      Na dnu se umire nijemo, bez svrhe. 
      Zašto bi srebrenu koprenu makli! 
   
 Amo šampanjca, tu bljeđanu vatru, 
      S praporcim' pjesma nek zamnije življe! 
      Zar da je kasno?! Vijek je karneval, 
      Život i smrt gle grle se divlje, 
      Vječno - uz kletvu i molitvu našu. 
      Pjena je slatka - kad blizu je talog, 
      Uvijek još doba je razbiti čašu! 
 BADNJAK 
   
 Saonice kližu po tihome putu; 
      Svud rojevi bijelih se razlijeću pčela, 
      Zašutjela polja i gajevi pusti, 
      A budna je noć samo sanjarska, bijela. 
   
 U jelik smo zašli u duboku tamu, 
      I pošao šapat niz mračnu daljinu, 
      Ko mirisne priče iz djetinjskih dana, 
      I slika nam draga pred očima sinu: 
   
 U ruci nam jabuke zlatne, i s jele 
      Sve iglice sipe na rudaste vlasi, 
      Dok slušamo bakina pričanja tihi, 
      Da čut je i svjećicu, kako se gasi. 
   
 O anđelim' priče - još ljepšim od našeg, 
      Što lebdi nad drvcem i trepte mu krila, 
      O velikom cvijeću u ukletom vrtu, 
      I koraljnom dvoru, gdje zlobna je vila. 
   
 O ponoćnom nebu nad ledenom pustom, 
      Kud snježnom sa kraljevnom jeleni hite, 
      O obalam' cvjetnim, gdje sanje se roče 
      U mjeseca srebru uz paome vite - 
   
 Je l' sjećaš se najljepše priče o Onom, 
      Kog zvali su Ljubav - ko kraljevsko čedo 
      On bio je krasan i sažalnim okom 
      Svu bijedu i budućeg ljudstva je gledo. 
   
 A nije ni imo kud glavu da sklone 
      I nikakva blaga do srca svoga - 
      A dao ga ljudma; al raspeše Njega. 
      Tad istom su znali, da raspeše Boga. 
   
 Na oku ti topi se pahulja snijega 
      I kliže se kap poput suze male. 
      Talasa se zvonjava s drevne kapele, 
      Na nebu polako zvijezde se pale. 
   
 Saonice lete po bijelom putu, 
      Sa pramova zlatnih ti pahulja pada, 
      Kad glavu si sklonila k meni i pitaš: 
      "Zar zbilja je ljubav umrla tada?!" 
 HTIO BIH... 
   
 Htio bih, da se jednom već smirim, 
      Da nađem negdje zaklona malo; 
      Nije mi jošte klonula snaga, 
      Još bi pregarat srce mi znalo. 
      Al čemu borba? Ipak još nisam 
      Ni jedan san bar prosnio mirno, 
      Svetinje nema, koje mi nije 
      Blatnom si rukom bližnji moj dirno. 
      Čemu mi ljubavi prepuna grud? 
      Čemu mi borba, kad uzalud?! 
   
 Bijah još dijete, ljubeć sam gledo 
      Pticu i cvijet i zvjezdicu sjajnu. 
      Vi ste mi bez srca strgali velo, 
      Otkrili grubu životnu tajnu. 
      Žedne sam duše kušati htio 
      Ljubavi kalež, sreće vedrinu, 
      Pa ste mi podlo, uslužnom rukom 
      Kušati dali zlobe gorčinu. 
      Nad mojim snima je drhto vaš smj'eh, 
      S vaših me usana otrova grj'eh. 
   
 Srcem sam uvijek ostao dijete, 
      Uvijek ko pauk sitne si niti, 
      Pleo sam maštom koprenu tanku 
      Htio sam žića beznađe skriti; 
      Strgaste nju, okružiste mene 
      Borbom za kruh bez milosti, gadnom, 
      I jer sam isko značaj bez sjenke, 
      Sanjarskom ludom zvaste me jadnom, 
      A dok za uzorim' kleco sam v'jek, 
      Vi ste se digli još časniji tek. 
   
 Ne, ja ne mogu zlatnom idolu 
      Žrtvovat sve i duh i poštenje; 
      Ne, ja ne mogu igrati glumu, 
      Veseo bit, gdje srce mi stenje. 
      Koljeno svijat pred tim, što mrzim. 
      Moja je zato preponosna duša, 
      Da lažem slaveć svu tu prostotu, 
      Od koje svaka mi miso se gnjuša, 
      Man'te me, zalud su riječi vam sve. 
      Dajte mi smirit se, bilo ma gdje! 
 TJESKOBA 
   
 Sati su stali. Sve teže na grud 
      Pada jednolično, mračno velo. 
      Nema sna, nema, a gasne oko, 
      Tako bi bolno se spavat htjelo. 
   
 Znam, kako miluju čelo žarko 
      Sni, kao pramovi ženske kose, 
      Zaborav mirnu ko miris čudni 
      Opojnog ponoćnog cvijeća nose. 
   
 Nema ih, nema. Što jeca vjetar, 
      Zašto niz puste ga ceste gone? 
      S jablana sablasnih trga granje, 
      S krovova mutne se kapi rone. 
   
 Kako su jablani zlatni bili, 
      Kada se nedavno suton hvato. 
      Zar je sve lažno, što je lijepo 
      I sanje zemlje i neba zlato?! 
   
 Čujem, na uri su sati pošli, 
      Opet ravnodušno ide vrijeme. 
      Osjećam šaptanje. Tko to zbori? 
      Zar ni tišine nisu nijeme? 
   
 Oči grčevito sklapam, zalud. 
      Vidim ja pogled pun tiha ruga, 
      Zlobno on rijetku mi gleda radost, 
      Smije se, kada me kini tuga. 
   
 O, da jedanput već svane jutro! 
      Bojim se pogleda toga, bojim. 
      Htio bih počinut, smiriti se. 
      Šta me on motri tim okom - mojim? 
 TAJNA 
   
 Otkrij tu nesretnu tajnu, što život mi razara kradom, 
      Ispunja dušu mi čežnjom i strahom i nemoćnim jadom. 
   
 Šapće mi riječi slatke i žarke ko otrov ljuti. 
      Dolazi tiho ko bolest, kad ponoć nad poljima šuti, 
   
 Zalud se sklapaju oči: i kroz san joj šapat se čuje, 
      Pogled joj osjećam uvijek, on dušu mi lomi i truje. 
   
 Pupaju proljeti vedre i mirisna ljeta cvatu, 
      Turobno jeseni venu, al živu u plodova zlatu. 
   
 Šutljivi bijeli su dani, kad pokrovom zavi ih zima, 
      Al ipak uvijek su živi, jer u njima sunca ima. 
   
 Šta će mi sunčani dani, kad mrtvačkim skrije ih velom 
      Ona, što podlo se krije ovdje - za mojim čelom. 
   
 Pije mi tijelo ko mora. Fantom taj strašni i blijedi, 
      Trza mi živce ko strune i hoće da srce mi sledi. 
   
 Il opet ljubav mi stranu u grudima potajno budi, 
      Ljubav bez vjere i sreće, bez nade ko očaj ludi. 
   
 Stvara mi samotne pjesme, sve čime duša mi strada, 
      I što ja tajim i sebi, sve ljudma bez sućuti jada. 
   
 Nosi u bespuće misli, u mističnu nijemu daljinu, 
      Gdje kao ptice olujom nošene bez svrhe ginu. 
   
 Mrzim tu ljubav, te pjesme i misli i nju, što ih stvori. 
      Zašto mi ubija život i zašto me bez srca umori?! 
   
 Otkrij tu nesretnu tajnu, što krije se vječno ko laži. 
      Ostavi mene il kaži, ja kunem te, - tko si ti, kaži! 
 ZIMNJE NOĆI 
   
 Sjene i suvarci prekriše staze, 
      Žmirkaju zvijezde, daleko i hladno 
      Mjeseca svijetlo na strništu leži, 
      Svuda je tiho, jednolično, jadno. 
   
 Usnut ne mogu, tek misli se vuku 
      Tromo ko dim povrh vlažnoga krova, 
      Dolazi prošlost, već umrla davno, 
      Rane iscijeljene krvave snova. 
   
 Bude se želje, a maštanja luda 
      Trgaju san s mojih umornih vjeđa, 
      Skrivene strasti izgaraju grudi, 
      Ljubavi suha mi usnica žeđa. 
   
 Sve, što sam ljubio bezumno vjerno, 
      Sve, što pregarah, dok živjet sam mor'o, 
      Ustaje negdje iz kutova prašnih. 
      O, kako noći te prolaze sporo! 
   
 Vidim te laži, što tako se plamno 
      Bujnim na usnamna ženâ rumene, 
      I onu mladost, što mirisnim dahom 
      Žarkom u cjelovu truje i vene. 
   
 Sve one riječi, što morah zašutjet, 
      I noći, koje su beskrajne bile, 
      Jecaj u smijehu, prijegor bez svrhe, 
      Godine, koje su dušu mi pile. 
   
 - Kasno je - nemam veselja životu - 
      Žmirkaju zvijezde daleko i hladno. 
      Hoće li jednom već svanuti jutro?! 
      Kako je živjeti dosadno, jadno! 
 CRV 
   
 Je l', kako ipak sada je pusto, 
      Otkad se rastasmo davno 
      Kao dva lista svela, što vjetar 
      Uzvitla niz polje ravno. 
   
 Ne trebaš ništa mi plašit se više 
      Ljubavi prosjačke, bijedne, 
      Ni meni sad ne zadrkće duša 
      Gledajuć oči ti ledne. 
   
 Mir je u našim grudima nijemi, 
      I mi se minemo strano, 
      Ko da se nismo voljeli žarko 
      Nekad u proljeće rano - 
   
 Dok je još blago djetinjske vjere, 
      Ljubavi, srce nam krilo, 
      Pa smo se ludo titrali njime, 
      Premda je sve nam to bilo. 
   
 Gdje je to sve i vjera u ljude 
      Ljubav i blijedi joj snovi?! 
      - Nestalo - samo pustoš ko zmija 
      Nam se oko srca ovi. 
   
 Tek kad su noći tihe, kad sanci 
      Prenu se, sklope ti oči, 
      Čuti ćeš tiho kucati negdje 
      Crva, što drvo toči. 
   
 Tako i kroz mir u srcima našim 
      Nešto tek kuca i bije, 
      Možda je što i u nama trulo, 
      Možda što u nama mrije? 
 ONKRAJ GROBA 
   
 Pa kad se stiša sve, što naše srce lomi 
      Zar to je utjeha, da vječni su atomi?! 
   
 Zar nije jednako, je l' koje zviježđe manje, 
      Il život čovječji, il paukovo tkanje? 
   
 I ako ponavlja se uvijek, što je bilo, 
      I borbe stoljećâ i što je dijete snilo, 
   
 Ko vode koluti, zar to je svrha svemu? 
      Pa onda živjeti, pregarat, stradat čemu?! 
   
 Al zadnji krugovi tik obale će proći. 
      Što dalje? Il je kraj na rubu vječne noći? 
   
 Il možda duša je, ko zvijezda, što luta, 
      Zastranila u ovaj kal sa modrog puta, 
   
 Ko zraka sunčana, na stratište kad pane, 
      Med gladne gavrane i rane otrovane. 
   
 Pa možda svrha je, sa zemlje da se vrati 
      U sunce vjekovno, što vječnu beskraj zlati, 
   
 Sa rane svemirske, gdje bol i laž sve prože, 
      Da dođe čistija - al samo, da li može?! 
 KRČE 
   
 Tamo se korovom zarasla cesta 
      Provlači kradom kroz ostanke mosta 
      Između jablana lomnih, gdje sada 
      Zelen i živ samo bršljan još osta. 
   
 Tamo, gdje vrt je po obronku cvao, 
      Trnje i šikarje splelo se gusto, 
      A gdje bjelasao dom se pod lipom, 
      Nema ni staze, sve strnište pusto. 
   
 Dubova drevnih se zgrbilo dvoje, 
      Usahlo hvoje se nemoćno pruža. 
      Bunika buja uz srušeni temelj, 
      Bokori bijelih su bili tu ruža. 
   
 Sve je tu ugar, al oko još moje 
      Dom, kao nekad, sav u suncu gleda. 
      Vidim: iz vrta sad starica vodi 
      Starca svog slijepa - i miri rezeda. 
   
 Tamo daleko Planina se plavi, 
      Voćnjak se rasu, u prodoli travne 
      Spušta se šuma. - Da l' živu još tamo 
      Priče ko nekad u proljeti davne? 
   
 - Ništa već nema! - Al sni moji prvi, 
      Djetinjstva ljeta, što raskošno cvala, 
      Opet se vratiše. Noć je ko nekad 
      Tamna ko baršun na poljane pala. 
   
 Znam ja još, znam, kako misli su moje 
      Lijetale k zvijezdama, k bisernom nizu, 
      Mliječnim su stazama šetale tamo. 
      O, kako nebo mi bilo je blizu! 
   
 Sve je sad pusto, ni imena nema, 
      Šutnja tek šaptanje spomena sluša. 
      - Pusto je, mrtvo, gdje dom je moj bio, 
      Al tamo i sad još sva mi je duša. 
 STELLA MARIS 
   
 (MOJOJ MAJCI) 
   
 Još tren, samo kratak tren 
      I svega bi nestalo bilo, 
      I samo bi galeba krilo 
      Bljesnulo gore visoko, 
      A moje bi umorno oko 
      Gledalo posljednji put 
      Beskrajnu, tihu modrinu, 
      I onda bi zašlo sve 
      U meku i blagu tminu. 
   
 I bijelog oblačka bi sjena 
      I drhtava slika njena 
      Treperila s vode ko prije. 
      Vrba bi htjela da svije 
      Hladovite sjenice mir. 
      Dalje bi šumio vir 
      U kolute vitlajuć hladne 
      Metulje i cvjetove jadne. 
      Sunce bi sjalo ko prije 
      Beskrajno dobro i zlato. 
   
 Sumrak bi gaja se hvato 
      Budeći zaspale sne. 
      A noć bi znala da skrije 
      Brige i dana trud. 
   
 I opet bi bilo svud 
      Sve isto, sve isto ko prije. 
      A jedva bi itko i znao, 
      Da mene više nije. 
   
 Još tren, samo kratak tren 
      I sve bi to prestalo za me 
      Sred plave i zamamne tame; 
      Sve, što je životom mi bilo, 
      I što mi na javi se snilo; 
      Što duša je htjela da traži; 
      Sve svetinje mojih oltara 
      I slatkih boli i laži; 
      Riječ, puna strasnoga žara 
      I gorkog prijegora šutnja; 
      Stih, koji pusto mi zvoni 
      I suza, što tajno se roni. 
   
 I misao samo bi jedna 
      Sred valovlja tonula ledna, 
      Ko pčela, koja netom 
      Za svenulim lijetala cvijetom 
      I sada sred struje mre 
   
 Već svijest mi ugasnut htjela, 
      Već obruč se oko čela 
      Hladan ko bodeža brid, 
      Stezao uže i uže. 
      I suton je sumorni neki, 
      Prozirni, čudni, daleki 
      I meki ko latica ruže 
      Brisao spomen i vid. 
   
 O, tako sam htio da počivam 
      O, tako sam htio da snivam, 
      Da valu me predaje val 
      I miluje, nosi i njiše; 
      I da se ne probudim više, 
      Dok ne stignem na onaj žal, 
      Gdje duša će slobodna biti 
      Bez tijela i boli i strasti 
      I čista ko rose kap. 
   
 Pa što me je prenulo tad, 
      Što pokoj je strgalo sneni? 
      Što volju je vratilo meni 
      I vjeru u život mlad, 
      Da zaplivam posljednjom snagom 
      Sam protiv razorne struje? 
      Zar želja za djevojkom dragom? 
      Zar ptice poj, što se čuje? 
      Il sunca zlatnoga sjaj? 
      Zar rodni u cvijetu kraj? 
      Il pčela što ružu pije 
      U času još, kada joj mrijeti? 
      Pa srce se moje sjeti 
      Cjelova plamnih i raskošna smijeha, 
      Života, strasti i grijeha? 
   
 Ne, ne! Samo kratak tren 
      Plavo mi snilo se oko, 
      Dobrote puno, duboko, 
      I ruka staračka, bijela 
      Prešla mi preko čela. 
      I riječ je zazvonila blaga, 
      Kao da dušu mi draga. 
      O, ja sam taj poznao glas! 
      On opet u život me zvao, 
      On posljednju snagu mi dao: 
      - Tvoj, majko, dragi glas! 
 MOJA LJUBAV 
   
 Ne, moja ljubav vam nije ko kandilo, 
      Koje u sobici djevice svele 
      Rujnoj u čaški uz slike izblijedjele 
      Tužno obasjava zidove bijele; 
      Tinjaju, gasnu i opet zaplamsaju 
      Turobni odsjevi kroz noći cijele. 
   
 Nije mi ljubav ni domaće ognjište, 
      Na koje ruke tek stavljaju štedne 
      Drva komadiće, što ogrijevaju 
      Prozebla srca i ručice ledne, 
      Spomene griju i hranu svagdanju, 
      I san ti nose, kad svijetlo bljedne. - 
   
 - Al kad se spomenem sanaka zlaćanih, 
      Što ti nad čelo se saviše meko, 
      I vidim oko to vedro i djetinsko, 
      Mislim, da u nebo gledam daleko, 
      Dalje od gora i od noći umorne, 
      Sanjarsko kao tvoj pogled 
      I priče žarče, neg usna ti klinčaci, 
      Kaže mi modra nedogled; 
   
 Znaš, na kraj prašume divlje pred sutonom 
      Sjene se vuku već među lijane, 
      Šarene ptice u dubokim krošnjama, 
      Sjedaju svud na zmijolike grane, 
      A vjetar šapće na visokim stapkama 
      S cvijećem žarkim, što opojno miri. 
   
 I lišće pada i šušti u poletu 
      Žuto i živo ko šari leptiri. 
      Onda se razli sa daleka zapada 
      Plamen, i prašuma rudi u žaru 
      Ko da se bačene zublje razbuktjele. 
      Tamo na zapadu ko na oltaru 
      Silni se purpurni rascvali cvjetovi 
      Mistične, vjekovne ruže neke, 
   
 Latice čitavo nebo su prekrile, 
      Stapke iz velebne dižu se rijeke, 
      Sveti joj valovi šume i pričaju 
      Ko da je bajka iz drevne davnine; 
      Kada je nebo još čitavo blistalo 
      Zlatno i čisto, iz zlatne dubine 
      Uvijek su plamtjeli purpurni cvjetovi, 
      A nije bilo ni maglene mrene, 
      Ni tmurnih oblaka ni zvijezda drhtavih, 
      Ni ljudi ni cvijeća, što vene, - 
      Samo je okean k grudi se svijao 
      Velebne beskrajne vaselene - 
   
 Takova ljubav je moja. 
 U SNU I NA JAVl 
   
 Digli se laki leptiri bijeli, 
      Pali na tvoju valovitu kosu, 
      S mladoga drvlja pozdrav se cvjetni, 
      Mirisni snijeg na rame ti prosu. 
      Sunce je svoje najljepše zlato 
      Svilo u vijenac na prame ti guste, 
      A ti si čista, plaha i stidna 
      Svila se k meni od bojazni puste. 
      Rukom o ruku išli smo k sreći, 
      Ko da nevidljivo nosi nas krilo, 
      Proljet u duši, u oku ljubav. - 
      To je dakako sve u snu tek bilo. 
   
 Nema na javi leptira lakih 
      Ni cvijeća, magla se slegla naoko 
      Na pusti kraj i goletne svrži, 
      Na moju dušu i na tvoje oko. 
      Uvijek sam za tobom čeznuo tako, 
      A kad smo opet se našli i sreli, 
      Zašto si tako hladna i strana 
      Ko da nas dalji nedosežnost dijeli! 
      Gledam, gdje ti se uklanjaš meni, 
      I kako magle put juga se kreću, 
      Ljubim te bolno, žarko ko nikad, 
      Al ljubav ne znam prosjačit i neću! 
 HTIO BIH... 
   
 Htio bih, da si miris ciklame, 
      Ja da sam lahorac sneni, 
      Došla bi noć otajstvena, silna, 
      Ti bi se svijala k meni. 
   
 Il da si čista molitva djeve, 
      Vedra ko božija misô, 
      Mene bi našla sunca u zraci, 
      Zlatom bih stazu ti risô. 
   
 Htio bih, da sam plavetno nebo, 
      Ti da si svjetlica mala, 
      Uvijek u mojoj skrita bi grudi 
      Noću ko zvjezdica sjala. 
   
 Il da si kruna drhtava srebra, 
      Ja da sam talas ledovit, 
      Bura bi divlja, raznijevši mene, 
      Rasula život tvoj skrovit. 
   
 Htio bih, da si sva samo duša, 
      O kojoj mašta mi snila, 
      Moju kad svijet bi ispio dušu, 
      Dušom bi ti mi tad bila. 
 IKAD 
   
 Ne, ne, ti me nećeš zaboravit nikad, 
      I ako me ne ljubiš, ponosna ženo. 
      I ako me ne gleda oko ti sneno, 
      Ti mene nećeš zaboravit nikad. 
   
 Ti s onim posmijehom tajnoga ruga, 
      Ti koju zaziva sva moja tuga, 
      Ti koju radost svaka mi čeka, 
      Ti moja željo bolno daleka 
      Ti mene nećeš zaboravit' nikad. 
   
 Znaš, ja ću doći u najdublje noći, 
      Kad puna je pučina plava 
      Zvijezda i sažalne šutnje. 
      Ja ću ti doć poput tihe slutnje. 
      Ja ću te naći u najdubljoj noći. 
   
 I moje će želje i zaludne sanje 
      Letjet kroz ponoć i zaspalo granje 
      Nečujnom kreljuti umrlih ptica, 
      Pa će ti bijela taknut se lica 
      Blago im milovanje. 
   
 I ti ćeš osjetit sama i blijeda, 
      Kako te moli i gleda 
      Zjena tih bezglasnih ptica, 
      Pa ćeš u stravi i ugasla lica 
      Vidjet, što taje te teške noći, 
      Što zbore te mrtve oči. 
      Te oči, u kojima očaj jada. 
      I ti ćeš osjetit, bijedno sama, 
      Bolna od besna, i rasutih prama, 
      Taj mrak, koji s kreljuti pada, 
      Težak na sve i na život i na Te, 
      Na ružu, što posljednja cvate 
      U vazi u alabastru, 
      Na ružu, što s užasa vene - 
      Dok sjene svu dušu ne zastru, 
      Da pod njima gineš i mreš kao i ja, 
      Pod šutnjom, što k tebi se svija 
      Ledna ko zmija, 
      Da sveneš ko ruža, što vene. 
   
 I ti ćeš se uvijek spominjat mene. 
   
 A kada me ne bude, kad se sve smiri, 
      Sve, što su čovjekom zvali, 
      I kad moj spomen ko lepir mali 
      Nestane plav u glave daljine 
      I mine, 
      Još mrtva će živjet pismena, 
      Još zamrle pjesme će zvonit, 
      I u njima suza se ronit, 
      I nada te djetinjska zvat, 
      Znaš, ti ćeš i u snu ih čuti. 
      Ni najdalji, najtiši puti 
      Neće te od njih spasti. 
      Pred njima nećeš se maći, 
      One će svagdje te naći. 
      U mirisu ruža one će cvasti, 
      U tvoje se najslađe tajne krasti. 
      I s tvoje će usne nestati ruga, 
      I tvoje će srce ispunit do dna tuga, 
      I tvoje srce i život i misli i sne. 
      Tad moju ćeš ljubav oprostit, zar ne? 
      Tad moja će tebe obuzet tuga! 
   
 I ti me nećeš zaboravit nikad. 
 REZIGNACIJA 
   
 Nisam to ja, kada rug se moj smije. 
      Ne znaš, koliko se molim 
      U moje noći, u samotne noći. 
      Ne znaš, koliko te volim. 
   
 Znam ja, da sve je to zalud, bez svrhe, 
      Vjera i želje mi lude. 
      Sve, što sam snivao krvavo živo, 
      Ne smije nikad da bude. 
   
 Al moje misli se vraćaju k tebi, 
      Moje te radosti traže, 
      Zalud mi ponos, moj nesretni ponos, 
      Da te zaboravih, laže. 
   
 Nisam to ja, kad mi s riječi drske 
      Obraz kom plane od stida. 
      Ne čuje nitko u mojemu srcu 
      Bol, što bez suza mi rida. 
   
 Ne znaš ti mene. Da znaš, tad bi možda 
      Nestao smijeh ti s usta, 
      Možda bi prestala zvoniti tada 
      Pjesma ti vesela pusta. 
   
 Pa bi ko magla ti na dušu pala 
      Tuge neutješne tmina, 
      Pa bi ti k srcu se svila ko zmija 
      Moga života gorčina. 
   
 Volim te, volim, al odat ti neću, 
      Neću da radost ti smutim. 
      Uživaj život i mladost i sreću, 
      Ja ću da ginem - i šutim. 
 MJESEČINA 
   
 Vrata k terasi. Na staklima mutnim 
      Zavjese bijela se maglica makla. 
      Netko je bio u sutonu ovdje, 
      Ruka je tajno muslina se takla. 
   
 Bio je lahor. Sad mirno je, mirno. 
      Prašina siva po crnom kaminu, 
      Nad njim ogledalo mletačko, staro, 
      Gotovo slijepo, jer gleda tek tminu. 
   
 Blijedi goblen: na požućeloj travi 
      Uvijek trubadur pred kraljevnom kleči, 
      Oni, što davno ga vidješe, kažu, 
      Pogled mu molitva žarka bez riječi. 
   
 Sva je terasa u drhtavom srebru, 
      Nebo je tajna daleka i plava, 
      Mirte u parku od rose se kriju, 
      Umorne, njima već tako se spava. 
   
 Rukovet traka goblenom se rasu, 
      Mrtvo je svijetlo i sjene se plaše, 
      Ginu sa slike, i meni se čini, 
      U one kraljevne oči su vaše. 
   
 Kako su krasne i hladne te oči! 
      Znam ja sad, zašto iz umrlog vijeka 
      Kleči trubadur i odgovor prosi. 
      Pusta mu molba, on uzalud čeka. 
   
 Zrcalo zasja i ko da se javi 
      Glavica draga iz magle muslina. 
      Nesta ko sanja. Vas park je u srebru, 
      U sobi opet je šutnja i tmina. 
 TEŠKE MISLI 
   
 Teške misli, crne misli, 
      Jato davnih uspomena 
      K uzglavlju se mojem skupi 
      Poput zlobnih, mračnih sjena 
   
 Dan za danom, noć za noći, 
      Što su došli tek da minu, 
      U srcu mi ostaviše 
      Samo pustoš i gorčinu. 
   
 Često u te duge noći 
      Osjećam, gdje ti si došla, 
      Pa si rukom samilosnom 
      Preko čela meni prošla. 
   
 I te tvoje dobre oči 
      Htjele bi toliko pitat, 
      Iz mog oka tajnu srca 
      Pogledom bi htjele čitat. 
   
 A ja ne sm'jem tebi reći, 
      Neću da ti mladost smutim, 
      Kako si mi bolno draga, 
      A to, vjeruj, teško šutim. 
   
 Umorna je moja duša, 
      Srce život otrovao, 
      I kad usnem, da me voliš, 
      Tebe mi je tako žao. 
 ZAR NE?! 
   
 Zar ne, u parku Vašemu 
      U zabiti je sakrit kut, 
      Gdje ptica pjesma zamire, 
      U paprat zađe hitri put. 
   
 I kada sunce podnevno 
      Pozlati krošnje sve, 
      Tu nema svijetla nikada, 
      Tek čudni strah i mrak, zar ne?! 
   
 A svijetla zlatne latice 
      Guštika strga oštri trn, 
      Il zastre šutnja tjeskobna, 
      I mrak je samo dublje crn. 
   
 Je l' tamo tajne koje bol, 
      Vremena davnih, mrtvi sni, 
      Il tuga dragog spomena, 
      Što poznate ga samo Vi. 
   
 Ja ne pitam, tek prošo sam, 
      Dodirnuv jedva travni sag, 
      Ne, nisam htio buditi 
      Tu mračnu bol il spomen drag. 
   
 I u mom srcu moj je svj'et, 
      Pod stranim nebom sneni kraj, 
      I bujni park i zatišje, 
      Kud ne dođe ni sunca sjaj. 
   
 I što tu šuti skrovito, 
      Ja možda sebi tajim sam, 
      Da milo mi je, vjerujte, 
      A da je bolno, ja tek znam. 
   
 Ne, ne smijte se, vidim ja 
      U oči Vaše krasne te, 
      Duboko na dnu tajna je 
      I suza trag i bol - zar ne?! 
 POSLJEDNJE PISMO 
   
 Vidjeh Vas opet. Još iste su oči, 
      Usne još jednako plaho se smiješe; 
      Kako sam Vama sad dalek, pa ipak 
      Osjećam kao da jučer to bješe. 
      Zaista, dvije tek godine prošle, 
      Godine dvije, al beskrajno duge. 
      Koliko u njima besnenih noći, 
      Dana bez sunca i prepunih tuge! 
      Vjerujte, mišljah, da neću preživjet 
      Noć iza Vašega vjenčanog dana, 
      Mišljah, da srce i život će ostat 
      Jedna bez prebola krvava rana. 
      Bila je posljednja, najljepša sanja, 
      Al kad je umrla, nisam ja plako. 
      Ipak preboljeh i tiho se smirih, 
      Samo me nemojte pitati, kako. 
      - Vi porumeniste, kad smo se sreli. 
      Zar vas je stid, što sam o Vama snio? 
      Bože moj, čemu se stidjet, ta ja sam 
      U srcu sve i u pjesmama skrio. 
      Vi ste sad sretni u obilju svome, 
      Još ćete suze zaželjet se kada. 
      Ja više ne želim suza ni sreće, 
      Tako je mirno bez suvišnih nada. 
      Ne žalim mladost, što uzalud prošla, 
      Minule sanje i kraj je sad svemu. 
      - Samo je teško i beskrajno pusto 
      Živjeti morat, a nemati čemu. 
 PROLJEĆE 
   
 Svud ko u priči sunce sja, 
      Svud nova mladost niče, 
      A moje srce radosno 
      Životu pozdrav kliče. 
      Zar mrtvo je, zar laž je sve, 
      Što snivo sam i strado? 
      Ti, moje cvjetno proljeće, 
      Ti, moja davna nado! 
   
 Ti istina si, samo ti: 
      Te oči zamišljene 
      I usne - san o cjelovu - 
      I prama meke sjene. 
      O, tebe ja sam tražio 
      U mnogi dan, što zašo, 
      Sad zato sve mi procvalo, 
      Jer ipak sam te našo. 
   
 Tek došla si, sva duša mi 
      I srce tebe voli, 
      Je l'? Sumnja zlobna, nijem čam 
      I teških ljeta boli 
      Zaboravljeno sve će proć 
      Ko magle ispred dana, 
      Kad ti se samo nasmiješ, 
      Ti, srećo željkovana! 
   
 Zaboravljeni pusti sni 
      I prijegor i sjeta. 
      Sve duše moje cvijeće 
      Sad tebi će da cvjeta, 
      I slavuj tajni srca mog 
      Sad tebi će da poje. 
      Ti, moja kasna ljubavi, 
      Ti, proljeće, ti, moje! 
 ZIMZELEN 
   
 Ja sam ti donio cvijeća, 
      Ubogi zimzelen plavi, 
      Ja sam ti donio tugu, 
      Koja mi srce zavi. 
      Drugi ti nuđaju raskoš, 
      Sve, što god srce ti želi, 
      A ja ti mogu tek dati 
      Dušu i život cijeli. 
   
 Znam ja, ti voliš tek radost, 
      Sunce i ruže strasne, 
      Nemaš ti srca za tugu 
      Jeseni sumorne, kasne. 
      A moja radost? - Zar pitaš? - 
      ... Mrak je. Sve teža je tama. 
      Opet će noć... Moja radost 
      Ti si mi bila sama. 
   
 Ja sam ti tražio mira, 
      U oku punom dobrote, 
      Tražio nadu i vjeru, 
      Sve, što moj život ote, 
      Ali kad noć je pala, 
      Po tebi i po mom cvijeću, 
      U tvom sam našao oku 
      Sreću - al tuđu sreću. 
 BIJEG 
   
 U tamnu onu, tajnu dalj, 
      Pod jablanova sjenu, 
      Niz cestu hitru, beskrajnu, 
      Saonice nek krenu. 
   
 I jošte prije nego noć 
      Svoj sag zvjezdani splete, 
      Nek naši vranci pomamni 
      Već uzagrapce lete. 
   
 Nek snijeg s grana sipa se, 
      Na vjetru vije griva, 
      A ti mi bliže privij se, 
      Ti, moja željo živa! 
   
 Pa kuda god nas vodi put, 
      Je l? to nam je svejedno. 
      Života nema za nas tu, 
      Tu duša gine bijedno. 
   
 I ja ću uzde pustiti, 
      Šta treba cilja nama? 
      Ta kazat će nam vjetar put, 
      I noć nas vodit sama. 
   
 Pa tko zna, što nam skriva sve 
      Ravnica ta daleka, 
      I brda mrak i rijeke led, 
      Gdje smrt il život čeka. 
   
 Ej, bilo kako, znat ćemo, 
      I ako kob nas shrva, 
      Da samo naša bješe noć 
      - I posljednja i prva. 
 UVIJEK 
   
 I kad zamiriše jorgovan 
      Proljetne ponoći koje, 
      Ja ću ti sanjat, da milujem 
      Rudaste pramove tvoje. 
   
 I kad se ruže zarumene, 
      Tebe ću stidnu ja gledat, 
      Želje mi kao lepirice 
      Tebi na usne će sjedat. 
   
 I kad u jeseni bogate 
      Lugovi zasjaju zlatom, 
      Moje će misli se vraćati 
      K tebi sa lasta jatom. 
   
 I kada zima već zavije 
      Snijegom i groblja i grane, 
      Ja ću ti uzalud sanjati 
      Daleke proljetne dane. 
   
 Jutra će svanut za jutrima, 
      Zaspat za noćima noći, 
      A ja se bojim: zaboravit 
      Neću te nikada moći. 
 ZA ODMORA 
   
 Sagnite k meni tu rudastu glavu, 
      Nešto bih htio tek pričati Vama. 
      Šutnja me boli, već dugo mi duša 
      Ne zna za radost i tako je sama. 
   
 Neću ja zla, samo sklopite oči, 
      Odviše modre su, pogled Vaš pita. 
      Bojim se, mogo bih u srcu čitat 
      Nesretnu tajnu, što svakom je skrita. 
   
 Pričo bih ono, što rekle mi sanje, 
      Koje i Vi jošte snivate sada, 
      Kako je dijete najljepše ostat, 
      I kako teško s života se strada. 
   
 Sklopite oči, da ne vide mene, 
      Gledajte sne, koje duša Vam voli. 
      Odviše nevine oči su Vaše, 
      Vjerujte, mene taj pogled Vaš boli. 
   
 Imate pravo, već ciliču gusle 
      Nije sad snu, nego plesanju hora. 
      Molim Vas valcer, pa i ja ću laskat, 
      Šalit se, smijat, kad lagat se mora. 
 INTERMEZZO 
   
 Ja nisam mogao govorit s Vama još, 
      Al znam, Vaš glas je mek ko baršun tamni, 
      I s vaših ustiju, sa bujnih kao gr'jeh 
      Već riječi mogu žeć ko cjelov plamni. 
   
 A Vaše oči su duboke kao noć 
      I tako sanjarske i tako strane, 
      U pogledu je molitva i strast 
      I smijeh i suze su još neplakane. 
   
 Koliko maštah ja o dragom oku tom, 
      Što čitao sam tu u slatkoj tami, 
      Moj odao je stih i mnogi znade to, 
      A možda i Vi slutili ste sami. 
   
 Pa ipak bila je sve mašta samo, sve. 
      Vi drugog volite i o njem zbori 
      Iz Vašeg pogleda taj govor snen i tih 
      I rumen usnica za drugog gori. 
   
 On jedini će znat, je l' cjelov ili rj'eč 
      Na Vašim usnama, i što je slađe, 
      Rastužit će Vas on, kad jednom bogzna gdje, 
      Na drugoj usni grijeh još slađi nađe. 
   
 Tad mi ćemo se nać i shvatit u taj čas, 
      Što sluteći mi nismo smjeli reći: 
      Da najbolje je smijeh, korektni pusti sm'jeh 
      I da je uvijek laž naš san o sreći. 
 EROTIKA 
   
 Vaši su pramovi meki i mračni 
      Pali niz mramorno visoko čelo, 
      Ko da bi sanjarsko sumračje neko 
      Poglede žarke zasjeniti htjelo. 
   
 Umornu glavu ste sagnuli k ruci, 
      Uvojci meki ko mirisna tama 
      Liju se vam preko prstiju blijedih. 
      Opojno vene na grudi ciklama. 
   
 Vani na zapadu ko na oltaru 
      Bljedne već dana krvava rana, 
      Pred vašim oknom u plamenu mrtvom 
      Žari se pusta aleja platana. 
   
 U vašim očima odsjev je vatre, 
      Koja na zapadu dalekom gasne, 
      Dršće "Erotika" Griegova uz vas, 
      Ginu melodije tužne i strasne. 
 POSLIJE LJUBAVI 
   
 I ja se smijah tako živo, 
      Da suze tekle mi po licu - 
      I htjedoh tebi kletvu reći, 
      A šapto sam tek molitvicu. 
      I glumio sam divno tako, 
      Da vjerovo sam sebi i sam. 
      I ja sam često tiho plako, 
      Al reko tebi nikad nisam. 
      Pa čemu da ti dalje lažem, 
      Ja moram da ti jednom kažem: 
      Sve zalud mi je, zalud, sve, 
      Zaboravit ne mogu te! 
   
 Ne lijepu ženu: tvoje tijelo, 
      Ta ja ga nisam baš ni gledo, 
      Ni tvoju dušu - imaš li je, 
      Ti moje krasno, hladno čedo?! 
      Ne! - Moj ideal uvijek tražen, 
      Što mišljah naći u tvom oku, 
      I mojih sanja zaklon blažen 
      I bezdnu pustoš preduboku, 
      Što ostala u grudi meni, 
      Kad gledah svijet svoj razrušeni 
      I nijemu bol - uzalud sve - 
      Zaboravit ne mogu, ne! 
 ČEMU? 
   
 U one dane sunčane i vedre, 
      Što zaborav ih prašnim velom zavi, 
      U one noći besnene i tavne 
      Sanjarili smo samo o ljubavi. 
   
 I pogledi nam klonili se plaho, 
      Bez riječi mi smo samo čeznut znali, 
      Dok u srcu smo besvijesno i tajno 
      Od želje za životom umirali. 
   
 A dani su mimo nas tiho prošli, 
      Kraj mladosti, kraj cvjetnog pramaljeća, 
      I drugim plode zlatili su zrele, 
      A nama pelud strusili sa cvijeća. 
   
 Moguće, sad bi shvatili se istom 
      I jedno drugome podali se sada, 
      Pa ipak stigli k želji pustih sanja 
      I k sretnoj meti svojih žarkih nada!... 
   
 Al što bi mogli jedno drugom dati? - 
      Il strani da se rastanemo samo. 
      Il što je gore - poći bi nam bilo 
      U život skupa, u tu pustoš tamo. 
 TI SE BOJIŠ... 
   
 Ti se bojiš mojih riječi, 
      Pa se mene moraš klonit, 
      A ja ne znam suzom molit, 
      Ja ti znam tek pjesme ronit. 
   
 Ne plaši se riječi mojih, 
      Boj se samo srca moga, 
      U njemu ti mnoga kaplja 
      Otrova je gujinoga. 
   
 Lijepe su nekad usne 
      Njime srce zadojile; 
      Bilo je ko pelin gorko, 
      Al su usne slatke bile. 
   
 Ej, dabome, ja sam tebi 
      Iz srca tek pjesme dao, 
      Što je na dnu, što je gorko, 
      To sam sebi zadržao. 
   
 Ali tko zna, neće l' jednom 
      Da taj otrov i sazori, 
      Ti i ne znaš, koja vatra 
      U tvom oku žarko gori. 
   
 Pa bi tebe otrovalo, 
      Što se na dnu srca skriva - 
      Ostavi me - što te volim, 
      Ta ti tome nisi kriva. 
 NOBLESSE 
   
 Mramorne stube s terase k vrtu, 
      Pokrite sjenkom od jorgovana. 
      Tajno Vam miluje plemićku ruku 
      Mirisnim cjelovom procvala grana. 
   
 Al Vaša ruka se spustila mirno, 
      Hladna, od oholih ljiljana bljeđa, 
      Draga tek vjernoga ruskoga hrta. 
      Pseto je samo - al ima i pređa. 
   
 Kako diskretno se haljina bijela 
      K tijelu Vam svija, a jedva ga tiče. 
      Tako u nevinost odjeta bješe 
      Lady Godiva il kraljevna priče. 
   
 I onaj blistaj u velikom oku 
      Možda tek odsjev je sunčanog žara. 
      I onaj pogled, što srce mi smuti, 
      Možda tek proljetna mašta mi stvara. 
   
 Zašto ste stali? Zar ne vidite, 
      Usna mi grješna i ljubavi žeđa?! 
      Pođite dalje, ja imam i srce, 
      Nesretno srce, što nema ni pređa! 
 JESENSKE MAGLE 
   
                     1 
   
 Idu već magle sa pokajnim ruhom, 
      Spuštaju teško nad strni se suhom. 
   
 Sive su usne, a slijepo im oko 
      Mrtvo, u očnice skrito duboko. 
   
 Idu ko sablasne vojske bez zvuka 
      Prekrivši polja, što puna su mûka. 
   
 One su brisale šume i gore, 
      Stvorile blijedo bez oblaka more. 
   
 Bilo je gdjegdje cvjetova još krasnih, 
      Spomena dana sunčanih i jasnih. 
   
 Sive su usne se taknule lako 
      Čaški i cvijeće je svenulo svako. 
   
   
                     2 
   
 Sami smo, srce nam nesreću sluti. 
      Tako je tiho, da šutnju je čuti. 
   
 Gušća pred oknom je koprena blijeda, 
      Il je to noć, što nas potajno gleda. 
   
 Zašto smo zalud se morali naći, 
      Čemu nam sunce, kad sad mu je zaći! 
   
 Šutimo. Zašto i noć da nas sluša, 
      Čemu nam riječ, kad je osjeća duša?! 
   
 Zastri sva okna, to jesen sad ide, 
      Mogle bi magle da dušu nam vide: 
   
 Sive su usne, a slijepo im oko 
      Mrtvo, u očnice skrito duboko. 
 NE VJERUJ... 
   
 Ne vjeruj, ako pogledi moji 
      Katkad ti cjeluju svilenu kosu, 
      Oni tek zlaćani miluju prašak, 
      Koj ti sunce na uvojke prosu. 
   
 Ako ti s čežnjom u oči gledam, 
      Ne vjeruj, da te ja ljubavi molim. 
      Samo su zjene ti modre, duboke 
      Kao i more, što beskrajno volim. 
   
 Ne vjeruj pjesmama. Ima ti pričâ 
      Slatkih ko miris, od šapta su tiše, 
      Maštanja ljetnog su podneva sparnog 
      Besvijesno ruka ih pjesnika piše. 
   
 Noći su nijeme, al kad bi i čule 
      Želje i riječi, što šapću mi usta 
      Žarkoj o sreći, o cjelovim' tajnim 
      Ne vjeruj, sve je to sanja tek pusta. 
   
 Da te i ljubim čitavom dušom, 
      Svaka da miso je molitva tebi, 
      Vjeruj mi - ne bih ti rekao nikad. 
      Ljubav prosjačiti mogao ne bih! 
 OFELIJA 
   
 Znaš, samo besvijesno traže te misli moje, 
      Plaho te oblijeću danju i noćne sred tame, 
      Tiho dok snivaš o proljeću djetinjske sanke, 
      Miluju usnâ ti pupolj i zlaćane prame. 
   
 Besvijesno k tebi se svraćaju, nose ti želje, 
      Plamne ko mirise žarkoga tropskog sa cvijeća, 
      Modro ti oko beskraja južnoga neba, 
      Zlatna ti kosa sunca ih dalekog sjeća. 
   
 O, kako mora da meka je bijela ti ruka, 
      Lakim bi dodirom brisala tugu mi s čela 
      I s mojih usana zlobnoga smijeha diskorde, 
      Tiho ko blagoslov - o samo kada bi htjela! 
   
 O, kako mora da topli su pogledi modri, 
      S njih bi ko s cjelova blagih morala minut 
      Pustog života i razočaranja davnih 
      Sva mi gorčina, da hoće tek za mene sinut. 
   
 Znaš, ja bih mogao ljubit te vruće i silno, 
      Opet bi ljubav mi stvarala Fatu Morganu, 
      Najljepšu, zlatnu i sjajnu i punu sunca 
      Ko nekad mladosti najljepšem cvjetnom u danu. 
   
 Al kad bi minula jednom, ko svaka sanja, 
      Sama se miso mi zgrozi od pustoši zdene, 
      U kojoj samac bih ostao zavijek bez sunca. 
      Da te ne uzljubim ludo - kloni se mene! 
 TI 
   
 Ti, s onim tajnim očima 
      Ko noći vrh pučine, 
      Kad more sniva dubok san, 
      S njih moja duša gine. 
   
 Ti, s onim nježnim rukama, 
      Ko mirte Tvoga kraja. 
      Skrij usne moje žarku r'ječ 
      I čežnju uzdisaja. 
   
 Ti, s onim mračnim vlasima 
      U mirisu od smilja, 
      Na čelo moje spusti noć, 
      Da mine u snu zbilja. 
   
 Ti, s onim plahim nogama, 
      Što jedva tla se tiču, 
      Ko proljeće si došla mi 
      I svuda pjesme niču. 
   
 Ti, s onim stasom ponosnim, 
      Ko lijer u proljet novu, 
      Moguće ćeš se sagnuti 
      I čitat pjesmu ovu. 
   
 Ti, s onim malim usnama, 
      Ko sunca krv što gore, 
      Ko cjelov dana posljednji, 
      Kad strasno ljubi more. 
   
 Pa ako možda slučajno, 
      Kad sumrak već se zgusne, 
      Ti rekneš stih moj - on će Ti 
      Cjelivat drage usne. 
 KO GOLUPČE 
   
 Ko golupče oblijeće tebe pjesma moja, 
      Svud tebe krasnu prateć skromna, bez ljepote, 
      I nosi tebi ljubav plahu, dok joj samoj 
      Tek pusta obijest srušiv gnijezdo zaklon ote. 
   
 Ne ljubi ona mramor bijeli lica tvoga 
      Ni odsjev zore žića, što ga žarom obli, 
      Ni viti kano jablan stas, ni one divne forme, 
      Što vajarska ih ruka Stvorčeva zaobli. 
   
 Već ljubi tvoju dušu kano nebo vedru 
      I srce, što ga svijet još otrovao nije, 
      Tvoj pogled nevin, koji je već gledo 
      Svu bijedu, što je ljudsko žiće krije. 
   
 Ko slutnjâ prekogrobnog, bestvarnoga žića 
      Donaša tebi pokoj pjesma moja nujna; 
      Ko sanak one noći, kojoj nema jave, 
      I koje više ne obasja zora rujna. 
   
 Ne pruža tebi lovora ni šarnog cvijeća, 
      To sve sam davno zgazio već sâm u prahu - 
      Ko golupče oblijeće tebe pjesma moja 
      I nosi tebi pokoj tek i ljubav plahu. 
 MODRI SANCI IZ DJETINJSTVA 
   
 Od sunčanih zlatnih zraka 
      Tanano bih velo natko, 
      Da sakrijem, da ne gledam 
      Usana ti puplje slatko. 
   
 Čuvo bih te i od sjenke 
      I od praška najlakšega, 
      Da mi budeš uvijek čista 
      Poput netom palog snijega. 
   
 Pričo bih ti sasvim tiho, 
      Da ne prenem nikad više 
      Modre sanke iz djetinjstva, 
      Što se u tvom oku skriše. 
   
 Pričo bih ti o dva lista 
      S iste hvoje, svela oba, 
      Što se našli otrgnuti 
      U jesensko mutno doba. 
   
 O dvije zvijezde iste staze 
      Što se jedva onda našle, 
      Kada su u istom suncu 
      Bljednule i tužno zašle. 
   
 I o onom vedrom miru, 
      Što se u tvom oku plavi - 
      Pričo bih ti mnogo toga, 
      Tek ni riječi - o ljubavi. 
 GALEB 
   
 Ko galeb bijel zaželjevši se mora 
      Misao moja k tebi lijeta, 
      Dubina oka tvoga njoj je draga, 
      Pogleda tvoga vlažna sjeta. 
   
 Ne ljubi galeb ono mrtvo nebo 
      Kano iz kama isklesano, 
      Što mirno plavi se ko posred ljeta 
      Lanovo polje rascvjetano. 
   
 On ljubi nebo, u moru što gleda, 
      Puno života, vlažnog sjaja, 
      Gdje povrh vala zvijezda k zvijezdi hrli, 
      Dosežno nebo, al bez kraja. 
   
 I ja ne tražim onog hladnog svijeta, 
      U kojem misô smjela gine, 
      Bez ideala i bez pustih sanja 
      Al i bez sreće i dubine. 
   
 Ja ljubim svijet, koj' u tvom oku gledam, 
      Sanjarski, divan kano priča, 
      Pun slatke slutnje, tajne čežnje, 
      Dalekog duševnoga žića. 
   
 Dubina oka tvog mi zato draga, 
      Pogleda tvoga vlažna sjeta 
      I zato kano galeb željan mora 
      Misao moja k tebi lijeta. 
 ČEŽNJA 
   
 Digo se vjetar suhe kroz hvoje 
      I raznosi plam sa bukteće zublje 
      U onu dalj nedosežnu oku. 
      Gdje crnja je noć, gdje sjene su dublje. 
   
 - Tako ti čežnja za tobom moja 
      Razbuktjela ljubav sakritu plamnu, 
      Nosi joj žar u pjesmama k tebi 
      U stranu mi dalj i budućnost tamnu. 
   
 Trune se iskre, polijeću blistom 
      K tom nebu bez zvijezda plavetnog vela, 
      Gdje samo noć na oblaku jednom 
      Razastrla krila silna i smjela. 
   
 Viju se iskre, padaju sikćuć, 
      I tamo na pustoj, dalekoj ravni 
      Jadne se gase tužno i tiho 
      Ko prošlosti svijetle spomeni davni. 
   
 Jeca mi pjesma, mrije u grudi, 
      Gdje mnogi je san, gdje rane su dublje, 
      A moja čežnja nosi ti ljubav 
      Ko vjetar plamen sa bukteće zublje. 
 OTMJENA DOSADA 
   
 I Vaše staze su bijele, diskretne, 
      Idu daleko od svačijeg puta 
      Pokraj rezede i slatke i sjetne 
      Tamo put parka i šutljivog kuta. 
   
 Trava je gusta od baršuna meka, 
      Obični korov joj saga ne kvari, 
      Prijeko su seljačka polja daleka, 
      Tamo sred korova mak se žari. 
   
 Gredice ruža i hladne fontane, 
      Krug oleandra pred stubištem pustim, 
      Strmogled spušta suhonjave grane 
      Za onim grmom jasminovim gustim. 
   
 Turobni ribnjak sa zelenom mrenom. 
      Iglice jela se spuštaju tiho, 
      Padaju vodi po površju snenom, 
      Daleki brezik je lahor zanjiho. 
   
 Dvorac je stari od šutnje zadrijemo, 
      Sunce se sigra po crnom kaminu, 
      Veliki prozori gledaju nijemo, 
      Nad njim ciklame od dosade ginu. 
 MJESEČINA 
   
 Staze sve pune su mjesečine, 
      S čežnje pod oknom Vam izdišu ruže, 
      Hladne fontane u mramorne školjke 
      Biserje drobe i s jecajem tuže. 
   
 Tako je tiho, da sni se već bude. 
      Dođite, bijele Vas čekaju staze, 
      Znadu, da koraci Vaši, ko šaptaj, 
      Neće ni laticu ruže da zgaze. 
   
 Vidite, sjene se zlobne i mračne 
      Pred Vama divlje u šikarju kriju, 
      Tamo, gdje ne gleda danju ni sunce, 
      Noću tek strava i očaj bdiju. 
   
 Gledajte ondje sred procvalih lipa 
      Jedna se za drugom krijesnice pale, 
      One će savit Vam drhtavu krunu, 
      Kao da s neba su zvjezdice male. 
   
 Cvijet će budit se, gledat u čudu, 
      Kako na zlatnom su sunčanom pramu 
      Zasjale zvijezde noćne modrine, 
      Slavuj će kliktat kroz šutnju i tamu. 
   
 Ako Vam krijesnica pogleda koja 
      U oči, što moja sanja tek smije, 
      Pa ako dignete k očima ruke, 
      Bit će ko molitve nevine dvije. 
 BEZ NASLOVA 
   
 Uminuše ta ljeta teška, duga, 
      I smirilo se sve u srcu mom: 
      I poleti i bol i pusta tuga, 
      I ljubavi moj posljednji fantom. 
   
 Bi l' tužio ili smijao se svemu? 
      Je l' život to il laž, ja ne znam sam, 
      Kad prošlo je, pa što da pitam čemu, 
      Tad moralo je tako bit, to znam. 
   
 Ja ljubljah te za onih davnih dana 
      Ko život svoj, ko sreću, svoje sve, 
      Al ipak ti si meni bila strana, 
      A tebi ja neshvatljiv; tuđ, zar ne? 
   
 Ni lijepa mi onda nisi bila, 
      Neiskren meni tvojih riječi glas, 
      A plaho ti od mene si se krila, 
      Al nešto jest, što spajalo je nas. 
   
 Ja ne znam, što u tvojoj duši mrije, 
      Al u tvom oku čitam nijemi jad, 
      I u tebi se mladost mrtva krije, 
      Pa zato te ja ljubim još i sad. 
   
 Ja u tebi tek svoje vidim sanje, 
      Ko slijepac sunca sjaj u lažnom snu... 
      Ljublju v tebje ja prošloe stradanje 
      I molodost pogibšuju moju. 
 PRIZNANJE 
   
 Moguće je romantična tek priča, 
      O ljubavi moj zadnji žarki san, 
      Il umornih je noći pusta mašta - 
      Al draža mi, neg život zaludan. 
   
 O, htio sam zaboravit, pregorjet 
      Bez nade san i ludu čežnju tu, 
      Al zalud sve, ne mogu živjet bez Vas, 
      Ja besvijesno Vam dadoh dušu svu. 
   
 Jedanput sam govorio tek s Vama, 
      Bijaše ples - već tomu davno je. 
      Ja ljubim još i spomen onih časa, 
      A Vi zaboraviste već, zar ne?! 
   
 Ja poznam svijet, što mene od Vas dijeli, 
      I zlobni razbor mu i srca hlad 
      I ponos moj, koj ne bi nikad dao 
      Ismijevat njim mog srca tajni jad. 
   
 Al Vi, bar Vi, oprostit ćete, shvatit 
      U mladosti moj život otrovan 
      I zadnji san, koj svrhom mi životu, 
      Pa makar to i bio mašte san. 
   
 O vjerujte, ja ne bih nikad smio 
      Ni mišlju tek povrijedit možda Vas, 
      Al želio bi s Vama zborit jošte 
      Jedanput bar, pa bilo samo čas. 
   
 Znam, drsko je smućivat srca pokoj, 
      Raskrivat prošlost, tihu zaborav 
      I buditi te nade, što ih stvori 
      Iz Vašeg oka pogled drag i plav. 
   
 Al htio bih još jednom s Vama zborit, 
      Da mine mi sa duše teški čam - 
      I makar sreća sva - tek da Vam rečem: 
      Oprostite, ja ljubim Vas, madame!" 
 SPOMINJANJE 
   
 Niz dvoranu još vals je drhto sjetni 
      Kroz šumnu množ u sneni, kasni čas, 
      Kad začuh smijeh ko ševe vedri kliktaj - 
      I priču gledah sam - i vidjeh Vas. 
   
 Ja osjetih, da davno Vas već poznam 
      Iz djetinjstva ko prvi sreće san, 
      I dušu svu mi ispunilo sunce 
      I cvijeća dah i pramaljetni dan. 
   
 Vi ne znate, što srcu ste mi bili, 
      Ja nikad to Vam nisam htio reć, 
      A možda čas - i bili bi se našli. - 
      Taj minu čas - i rastasmo se već. 
   
 Mi zbližiti se nismo više htjeli, 
      Tek prazne riječi zborili smo mi. 
      Vaš svijet mi tuđ, al vidjeh Vam u oku 
      Da strani ste u duši mu i Vi. 
   
 Pregorio sam puste želje sreće 
      I uklanjo se svagdje plaho Vam, 
      Da ne smetam Vaš pokoj drskim čustvom, 
      I zadnji san da pokopam si sam. 
   
 Uminu sve. Bez radosti, bez svrhe, 
      Za danom dan se šulja pust i tih, 
      Tek rijetko kad još spomen blijed se prene 
      I besvijesno mi usne šapću stih - 
   
 Al što Vam zbori on, Vi ne vjerujte, 
      Ne mogu sâm da njemu vjerujem: 
      "Ja Vas ljubil, ljubov ješčo bit možet 
      V dušje mojej ugasla ne sosvjem!" 
 NOĆNO PAUNČE 
   
 Noćno je paunče mrtvo, 
      Slomljeni divlji klinčaci. 
      Pa ipak sunčani traci 
      Jednako veselo sjaju 
      Na strgane hvoje u gaju 
      I noćno paunče mrtvo. 
   
 Noćas oluje su divljale, 
      Noćas su zvijezde pale. 
      I mnoga krvavila rana. 
      I mrena mi rastrgana 
      S oka, što sanje je gledalo, 
      Sad jasno vidi sve: 
   
 Laž je i ptica plava, 
      Nada i vjera u sne. 
      Laž je i obmana sve. 
      A istina samo je java. 
      I nijema bol. 
   
 Što jošte pogled Vaš pita sad mene? 
      Ono, što noći su jecale besnene, 
      Ono, što tajno su plakale zjene, 
      Mrtvo je, skrito duboko. 
      Što Vaše pita me oko? 
   
 Znam ja: Vaš smijeh se veseli, 
      Znam ja: Vaš pogled se želi 
      Sigrat ko sunčani traci 
      Nad gajem, gdje venu klinčaci, 
      I srcu mi do dna saći, 
      I naći 
      Noćno mi paunče mrtvo. 
 KAD RUŽE CVATU... 
   
 Ruže do ruža u rumeni stidnoj, 
      Tihi se miris po stazama rasu, 
      Oblaci laki ko latice mrtve 
      Na nebu lebde u umornom času. 
   
 Šimširov grm poput vrpce na vijencu 
      Privi se nježno uz niske rondele. 
      Lahor je negdje med krošnjama zaspo, 
      Zamrle slatkim na čaškama pčele. 
   
 Sakrita klupa od grančica breze, 
      Nad njom jasminovo grmlje se savi. 
      Netko je došo iz sunčanog vrta: 
      Trag je na jedva još pognutoj travi. 
   
 Ona je došla, što srcem mi vlada, 
      Tamo na klupi u mislima sjela. 
      Možda je usnula, rudaste vlasi 
      Spustiše sumrak vrh visoka čela. 
   
 Velike oči su sakrite sjenom 
      Dugih i svilenih spuštenih vjeđa, 
      Usna je žarka ko procvala ruža, 
      Ili zar u snu i cjelova žeđa? 
   
 Nestašni lahor se prenu u gaju. 
      S cvijeća jasminova latice pale, 
      Jedne u tamne se uvojke skriše, 
      Druge su ruke se dirnule male. 
   
 Plamena rumen i prijekorni pogled 
      Pita me, kako sam drznut se smio. 
      Nisam, izvin'te, poljubio ruku. 
      Lahor je kriv, a ja sam tek htio! 
 SPLEEN 
   
 Srebro na ormi se iskri i zvekeće, 
      Kopkaju cestu plameniti hati, 
      Čuje se žamor, sa raskrita prozora 
      Svijećâ se svijetlo ulicom zlati. 
   
 Minuo ples i po mramornom stubištu 
      Lije se šuštanje riječi i svile, 
      S umorna laskanja staračke mladeži 
      Bliže se k grudima stisle mantile. 
   
 I ti si sjela u dušeke kočije, 
      Tako si tiha i tužna i blijeda, 
      Dosada legla na obraz tvoj baršunast, 
      Oko ti mrtve niz ulice gleda. 
   
 Kod kuće plamsa sred crnoga mramora 
      Krvavi plamen iz starog kamina, 
      Tamo u kutu pod svilenom prevlakom 
      Leći ćeš ti iza teških gardina. 
   
 Doći će sanje i puste i dosadne 
      - Ko i tvoj život - i jutro će bijedno 
      Opet odsijevat kaminu na ugaslom, 
      Neće ti ogrijat srce ledno. 
 POD KRAJ PLESA 
   
 Svenu u kosi ti cvijet, 
      Umorne padaju vjeđe, 
      Smrsio gusti se vlas, 
      Usne su tiše i bljeđe. 
   
 Jutro već budi se svud, 
      Svijetlo se razlilo danje, 
      Dvoranom umire noć, 
      U oči skrile se sanje. 
   
 Dođi jedanput mi još, 
      Kao da zadnji put to je, 
      Oka da ćutim ti sjaj, 
      Miomir kose sa tvoje. 
   
 Privij se meni na grud, 
      Inače posrnem mahom, 
      Strasne od glazbe sam pjan, 
      Opojen vrućim ti dahom. 
   
 Klonu li snaga nam sva, 
      Još je za polet taj osta, 
      A kad već nesta nam dah, 
      Bit će za cjelov još dosta. 
 U RANO PROLJEĆE 
   
 Ovdje već jaglaci rasuti cvatu, 
      Dok je po gorama pokrov snježni, 
      Pustom u grmlju su macice meke. 
      - Tvoji su obrazi tako nježni! 
   
 Stidljivo cvjetaju visibabe, 
      Ko da bi sakrit se htjele, 
      Pod njima šušti još mrtvo lišće. 
      - Tvoje su ruke tako bijele! 
   
 Mali krasuljci iz niske trave 
      Rumene pupoljke dižu svoje. 
      Slušaju: proljeće dolazi tiho. 
      - Cjelova do dva su usne tvoje! 
   
 Rano je jutro i breza se k brezi 
      Rosna i srebrena sneno sklanja, 
      Na njima drhtaj je sanjarske noći 
      - Tvoje su oči pune sanja! 
 NA UGARU 
   
 Na ugaru crnomu slegla se magla 
      Ko pauka predivo tanka, 
      Bjelasa se kroz noć, a tako je čista 
      Ko sreća u djetinjeg sanka. 
   
 A ugar je voli i više od zlata 
      Punanoga teškoga klasja, 
      Ta ona mu blista ko biser na nizu, 
      Kad mjesec je srebrom obasja. 
   
 Treperenjem zvijezda nebesa se diče, 
      Dubokom hladovinom jelik, 
      A ugar taj pusti on maglu tek ima 
      I po njoj je beskrajno velik. 
   
 Čim ograne sunce, tad doći će ljudi 
      I pšenice sabirat zlato, 
      To biserje sićušno magle će bijele 
      Tek srunit i zgazit u blato. 
   
 Kad gledam tu maglu na ugaru, tužna 
      U grudi mi pjesma ozvanja - 
      I možda se sjećam svog pustog života 
      I mnogih nepovratnih sanja. 
 VJETAR 
   
 Tihano zadrhtala suha, rijetka strn, 
      Gdje bjelkast brezik u modrini tone, 
      Nad poljem pao vranâ oblak živ i crn, 
      Na strni vjetar mrije, kreljut klone. 
   
 Daleko tamo u dnu hiti talas plah 
      Ko žitko srebro, cakli se i mreška, 
      Vrh rijeke trepti žića puni, topli dah 
      I sunčan trak ko sreća zlatnog smiješka. 
   
 Oj, nekad vjetar šaptom nosio je k njoj 
      Miomir jorgovana i jasmina 
      I osvit proljeti i ptica prvi poj, 
      Da drhtnu s milja blistava pučina. 
   
 Tek gdjekad polet njegov divlji, razuzdan, 
      Kad ljubav mu se demonska probudi, 
      Donašao je plamni pobjedni paiân, 
      I val uzbibo kao stidne grudi. 
   
 Sad vjetar bijedno mre, gdje suha šuti strn, 
      Ko mrka noć mu kreljut pala teška, 
      A talas ljubi žal i plâče rub mu crn 
      I hrleć dalje raskošno se smješka. 
 LJETO 
   
 Miriše sijeno, uz zgrbljene vrbe 
      Potok se žuri i žuboreć zbori, 
      Zob se uzbibana srebri na ravni, 
      Makovo cvijeće se njiše i gori. 
   
 Šuma se uspinje gusta i mračna, 
      Stoljetne dubove bršljan sve ovi, 
      Nad njima modrom po prozirnom nebu 
      Visoko vunasto oblačje plovi. 
   
 Zašapta paprat i miris se razli, 
      Pod njom se jagode sitne rumene, 
      Sunca se zlato kroz lisnate krošnje 
      Sipa na travu i duboke sjene. 
   
 Možda je nekad u cjelovu ovdje 
      Nikao život zaboravljen davno, 
      Kolika ljeta su minula zatim, 
      Prošla bez traga niz polje to ravno 
   
 Mnoga će stoljeća minut iza nas 
      I mnogi naraštaj nestati novi, 
      Ali i nekad će ploviti mirno 
      Na nebu oblaci - isti ko ovi. 
 ŠUTNJA 
   
 Snivaju breze, ušutio lahor, 
      Spušteno granje još jedva se njiše, 
      Zadnji put blijeda zašuštila trava 
      Zlatnog od lišća, od zlatne kiše. 
   
 Kako su srebrene poljane tihe! 
      Rijeka ne šumi, pod vrbe se skriva, 
      Zvijezda u njezinu zrcalu hladnom 
      I ne treperi već ko da sniva. 
   
 Nije to mir, to daljine - šute, 
      Kao da tajne prisluškuju koje, 
      Ili bi znale što strašno reći, 
      Pa ili ne smiju - il se boje. 
 MRTVO JEZERO 
   
 Jezero mrtvo. Nad pučinom tamnom 
      Lebdi ko jastrijeb oblak tmasti, 
      Bijele se latice uvelih ruža, 
      Zalud im bilo u pustoši cvasti. 
   
 Negdje daleko - na rubu noći 
      Gubi se jezero, kupe se sjene; 
      Slične su jatima labuda crnih 
      Negdje za oblakom dan sada vene. 
   
 Ćuti se glas il zvuk se tek sniva 
      Možda to latice truse se s ruža. 
      Dolazi noć i silna i teška, 
      Pučinom mrtvom sve bliže se pruža. 
 GVOZDENA CESTA 
   
 Od gvožđa cesta, beskrajna i ravna 
      Put tuđe dalji ide, vječno ide, 
      Nit mrkle noći počinka joj daju, 
      Nit jasni dani cilja njena vide. 
   
 Zaludu šume skupljaju se guste, 
      Rijeke hoće da je ustavljaju. 
      Al ona nigdje ne staje, tek ide 
      U svomu hladnom, gvozdenomu sjaju. 
   
 Niz strmi nasip makovi se žure, 
      U polja plavog skrivaju se lana, 
      Kraj staza modre kadulje se gube 
      I pjesme šute u dubini grana. 
   
 Po travniku ivančica se rasu, 
      Oblačak mal na obzorju se zlati. 
      Sve čeka, svud je radost jutra rosna, 
      A cesta ide, nigdje neće stati. 
   
 I moja cesta tako vječno ide, 
      Ja ne znam, čemu, kamo vodi mene, 
      Sve što mi drago, ostavlja i prođe, 
      I lijepe su mi samo uspomene. 
 MUTNA JESEN 
   
 Mutna, kasna jesen, oblaci se vuku, 
 Posljednji još cvijet negdje bijedno cvate. 
 Povrh sijedih vrba sive magle suze, 
 A nad mrtvu strn se gavranovi jate. 
   
 Il od njinih krila smračilo se nebo, 
      Il se noć već sprema, sunce se već trne? 
      S kojega su opet razbojišta došli, 
      Koja tuga šalje glasnike te crne? 
   
 Svenuti će cvijeće, poginuti život, 
      Mrak će prekrit polja, kud ta jata padnu, 
      Samo će još vjetar s jecajem i smijehom 
      Tužiti tu pjesmu kao zima ladnu. 
   
 Mutna, kasna jesen. Zar je bila proljet? 
      Bila je, al nesta ko i moji snovi, 
      Uzalud je cvala. Siva, sitna magla 
      Ruke mi ledeni, srce moje ovi. 
   
 Bože maj, a spomen opet mi se budi 
      Opet me u prošlost tako blizu vraća, 
      Pa bi htio snova, da vjerovat mogu, 
      Da je mržnja mrtva, da su ljudi braća. 
   
 Ali vidim svagdje, svagdje krv se lije 
      I po zlatu žita i po snijegu gora, 
      Povrh mirnog grada jastrijeb - čovjek prijeti, 
      Tisuć smrti sprema čovjek na dnu mora. 
   
 Gavranovi kruže, ko da sada hoće 
      I na moje srce da ko ponoć padnu. 
      I vjerovat ne znam ja ni u što više, 
      Ja znam samo pjesmu kao zima ladnu. 
 LJETNO PODNE 
   
 Zlatni je prašak po moru rasut, 
      Suvehli zimzelen žalom se penje, 
      Baršunast hlad od mrkih cipresa 
      Sivo je prekrio obalno stijenje. 
   
 Rukovet sjajnih sunčanih zraka 
      Guste kroz masline s vodâ se cakli, 
      Omara siva sakrila nebo, 
      Jedva na smilju se leptiri makli. 
   
 Modrih dubina stakleni dvori 
      Dveri rastvoriše - odaje sjajne, 
      Koraljne usne cvjetaju tamo, 
      Oči te pozivlju hladne i tajne. 
   
 Zovu te k sebi u mrtvi cjelov, 
      Srce ti umorno, usne su žedne; 
      Htio bi usnut, počinut dolje, 
      Tamo sred one dubine zdene. 
   
 Diže se miris, sličan je dahu 
      Cvjetova, koji su davno već cvali, 
      More i nebo šuti, tek negdje 
      Daleko, daleko umiru vali. 
 PROLJEĆE 
   
 MOLL 
   
 Pred plavetnim nebom su procvale breskve 
      Ko ružične pjesničke sanje, 
      Kroz mladu se zelen bjelasale trešnje, 
      Fantastično prozirno tkanje. 
   
 A krvavi zapad sve prelio žarom, 
      I prošao šapat niz luge, 
      I tjeskobni miris se digao s gloga 
      Ko slutnja daleke tuge. 
   
 Ušutjele ptice, svud čekanje nijemo, 
      I neba se požar utrnu, 
      Nevidljiva ruka razastrla tiho 
      Nad zemljom je koprenu crnu. 
   
 Ta ruka nevidljiva, silna i ledna 
      Mog srca se taknu i prenu 
      Svu čežnju za srećom, za ljubavi mojom, 
      Što zalud i niče i svenu. 
   
 Tad snježni sa sjevera dunuo vjetar, 
      Žalobito jecalo granje; 
      Ko leptiri mrtvi se trunilo cvijeće, 
      Te ružične pjesničke sanje. 
   
   
   
 DUR 
   
 Kišica sipi, a tanahne breze 
      Potajno nešto šaputati stale, 
      Možda o uzdasim' zvučnim slavuja 
      Ili o ljubavi ljubice male. 
   
 Jorgovan ozbiljno šušti i miri, 
      Prijekorno zvončići njišu se plavi; 
      Koje su strasti i što se sve zbori 
      Razbludno dolje u svilenoj travi! 
   
 Prestala kiša i blistavi biser 
      Rasipno prosut po vrtu se niže, 
      Sunčano zlato sve pokri, a k nebu 
      Raskošna pjesma slavuja se diže. 
   
 Dahnuo lahor, a oblaci bijeli 
      Tamo za mračni su jelik se makli, 
      Nebo se plavi ko dječije oko, 
      Koje za plačem se smiješeći cakli. 
   
 Svuda je čežnja - a brezi na vrhu - 
      - Sjeo je vrabac i krilima bije, 
      Trusi i biser i kišu i zlato, 
      Proljeću, ljubavi drsko se smije! 
 KAP 
   
 Pred spiljom čuješ lepet lak: 
      Uz gnijezda lebde golubovi, 
      I vidiš zavjes, kojim ovi 
      U crno svoje dvore mrak. 
   
 Začaran tamo sniva hram, 
      Sa kupola mu voda pada, 
      Te čudne, drevne pjesme sklada, 
      I piše ih u kamen sam: 
   
 Tu nikne bijeli mrtvi cvijet, 
      Tu gordi stup il sitno velo, 
      Il jezerce se skupi cijelo 
      I zasja kroz taj maštin svijet. 
   
 Dok vani šumni huči slap, 
      Dok ljeta mru i pokoljenja, 
      Sred nijemog mira surog stijenja 
      Tu stvara pjesme sitna kap. 
 NOĆ 
   
 Široki žita se talasi 
      Već slegli na zlatnoj pučini, 
      Zvijezde trepere ko krijesnice 
      U beskrajnoj blijedoj daljini. 
   
 Tanke se grančice crtaju 
      Na nebu vrh šumskoga visa, 
      Sjenkama sumornog sutona 
      Nevidljiva ruka ih risa. 
   
 Brezama lišću na drhtavu 
      Tajnovita mreža se spliće, 
      Laka ko misao skrovita 
      U srebrene sanjarske priče. 
   
 Mir se nad obronke spustio 
      I lijega sred maglene doli, 
      Cvijeće je čaške već sklopilo 
      I mirisne molitve moli... 
   
 ... A moja duša je umorna 
      Ko ptica bez zaklona svoga, 
      Željna je smiješka ti sunčanog 
      I proljeća pogleda tvoga. 
 NA ČARDI 
   
                     1 
   
 Pustom sunčanom i beskrajnom 
      Vjetar pustaija leti, 
      Teška se pšenica prigiba, 
      Skoro će zlatnu je žeti. 
   
 Doći će djevojke garave 
      S rumenim cvijećem u kosi 
      Vjetar će s usana jagodnih 
      Pjesmu i smijeh da nosi. 
   
 Đerma će škrinuti nevoljko, 
      Sagnut se k čardi, što spava, 
      Tiho ko pusta do obzorja 
      I ona na nebu plava. 
   
 Ali kad suton već smrači se, 
      Gusle će plakat i pjevat, 
      Mamuze zvečat kod čardaša 
      Plameno vino se lijevat. 
   
 Cimbal sve divlje će zvoniti, 
      Koljena punana klecat, 
      Bećar će ruku na zatiljku, 
      Kliktat i ridat i jecat. 
   
 Pa kad sva čarda se razigra 
      Pjana i topota puna, 
      Cigo će ciknut i zaplakat, 
      Puknut za strunom će struna. 
   
   
                     2 
   
 Samo će netko se stužiti, 
      Sanjat o dalji i noći, 
      Željet će rudasto djevojče, 
      Da mu je nekada proći. 
   
 Spominje ona se spominje: 
      Makovi onda su cvali, 
      Stranci u čardu se svratili, 
      Pa su i pjevati stali. 
   
 Ne zna, ni tko su ni otkud su, 
      Samo su plesali bijesno, 
      Pomamno djevojke grlili, 
      K srcu ih svijali tijesno. 
   
 Jedan ju drsko obujmio, 
      Oči mu strasne i crne, 
      Pjesmu je pjevao ljubovnu, 
      I sad još srce joj trne. 
   
 Ej, što je ponoć ta gledala, 
      Neće da nikomu reče, 
      Zna ona, poljubac momački 
      Dugo na usni još peče! 
   
 Noćnom na vrancu je pobjego 
      Rušeći klasje i cvijeće, 
      Bećar, a srce joj ukrao, 
      Nikada vratit ga neće. 
 SAMOĆA 
   
 Staza s bregova vijuga i hiti, 
      U dolu sred duboke trave je nesta. 
      I bespuće svuda, a na nebu mirnom 
      Nedosežna zvjezdana zasjala cesta. 
   
 Grmlje sve nisko i nemoćno leži, 
      Sred šikarja jablan, što strijela srubi. 
      Ni ptica još nema, a vjetar je umro, 
      Sad posljednji dah mu u šašu se gubi. 
   
 Prestale kiše, sa slomljenih hvoja 
      Na suvarje katkad još kapljica kane. 
      Ko tajnih da zmija se prenulo leglo 
      Iz guštare puzaju sjene pod grane. 
   
 U dnu doline se skupila voda, 
      Tek gdjegdje su vlati je probile trave, 
      I ko da tu vodu, što hladno se cakli 
      Uzbibaše drhtaji noći i strave. 
 IZ ZABORAVI 
   
                     1 
   
 Vječna hladovina visokih smreka. 
      Brezova klupa se pognu i čeka 
      Pričanje staraca, kojih već nema. 
      Kurija drevna pod bršljanom drijema. 
   
 Malo je sunca ko od zlata pramen 
      Palo na zdenac i zelen mu kamen. 
      Rđa po lancu, a korov se smjelo 
      Spušta sve do dna, gdje ključaše vrelo. 
   
 Iglice sipe i sagove slažu, 
      Jablani sahnu, al straže još stražu, 
      Da onaj život, što cestama buči, 
      Ne smeta mir, koji mukom tu muči. 
   
 Nekad je bilo tu sreće i smijeha, 
      Cvrkutom lasta je zvučala streha. 
      Prošle su laste. Sad sve je drugače. 
      Vjetar niz sobe po pustoši plače. 
   
 Tuđe je doba i tuđi su ljudi 
      Usnuše starci, pa tko da ih budi. 
      Dublja je šutnja i crnja je sjena. 
      Spavaju dobra, stara vremena. 
   
   
                     2 
   
 Cvao je đurđic na proplanku luga, 
      Laki je dodir lepirova leta 
      Trunio s rosom sa grozdića miris, 
      Biserni posmijeh, od cvijeta do cvijeta. 
   
 Nisu tad venuli zalud ko sada, 
      Sitne i blijede ruke ih brale, 
      Jutra su ista. Al k molitvi vječnoj 
      Ruke se sklopiše dobre i male. 
   
 Tamna je rumen oblijevala ruže 
      Kao da baršun po trnju se prosu, 
      Guste po lijehama strasno su cvale, 
      Zlatnu da vjenčaju kraljevsku kosu. 
   
 Pad njima čelo je bilo još bjelje 
      Vedrije sjale te oči ko priče. 
      Nema tog čela sad, ugasle oči 
      Trnje sve gušće i bujnije niče. 
   
 Tiho je. Sniježi. Pod velo se meko 
      Ravan i nebo i kurija skriva. 
      Pahulje ko da su mrtvi đurđici. 
      Nije još noć, ali sniva se, sniva. 
 PORTRET 
   
 Bilo je u njega djedovske zemlje 
      Malo, al više, neg za grob što treba, 
      A nad tom zemljom je njegova bila 
      Beskrajna pučina zvjezdanog neba. 
      Zemlju do mrve mu oteše ljudi, 
      Blizi po krvi i susjed po grudi, 
      Al ono nebo, što svakom se plavi, 
      Nisu mu mogli ni oteti ljudi. 
   
 Bilo je u njega ime bez ljage, 
      Pređi iz davnih, dalekih vremena, 
      Dugo mirovahu oni u raki, 
      Crkve i lipe ih čuvala sjena. 
      Raku razoriše, kamenom njenim 
      Temelj su zidali oholog grada, 
      Al će i mrtvi uselit se tamo, 
      Doći će opet po svoje, ma kada. 
   
 Bio je stranac i osamljen svagdje, 
      Nije se svetio, lakše je prašto, 
      Život je uza nj tek prošao kradom. 
      Dok je on pusto pregarao, mašto. 
      - Doći će doba, kad smrvi se kamen, 
      Kad se i grad i spomen mu sruši... 
      ... On će još živjet, jer u njeg su bile 
      U srcu pjesme, a plemstvo u duši. 
 U RUDNIKU 
   
 Tamo daleko za nevjernim morem 
      Mrke su staze u mrtve dubine, 
      Ugljen tu niče i - milijarde, 
      Tisuću ljudi bez spomena gine. 
   
 Možda je drvo sred rovova trulo, 
      Ili su otrovni plinovi krivi, 
      Opet su zasuti robovi bijeli, 
      Negdje duboko i mrtvi i živi. 
   
 Ništa. Na burzi su pali papiri, 
      Zapušten rudnik i lomna je građa, 
      Propali ljudi, al sami tuđinci: 
      Tovar sa iseljeničkih lađa. 
   
 Ipak su išli spasavati - rudnik, 
      Lešine tražit, da ne truju zraka, 
      Našli su mrtvih u najdonjem rovu, 
      Jednog bez putnice, bez svakog znaka. 
   
 Nitko mu ne zna ni ime ni zemlju, 
      Tko onaj nakažen obraz da pozna, 
      Usne su stinute nemaju riječi, 
      Smrt ih onijemila, gladna i grozna. 
   
 Ruke su zgrčene, jedna o mašklin, 
      Druga grčevito srca se hvata, 
      Vrećicu drži, i u njoj je možda 
      Prištednje teške i krvava zlata. 
   
 Našli su samo sirotinjske zemlje, 
      Bila je njeg've domovine gruda. 
      Došo je konzul Yankee i reko: 
      "Bit će to Hrvat, taki su svuda!" 
 MOLITVA ISELJENIKOVA 
   
 Bože, Ti koji i korovu šarenom 
      Daruješ život i suncem ga ogrijevaš, 
      Ti, koji neba u modrome beskraju 
      Čuvaš slobodu i pjesmici ševinoj, 
      Daješ i drvetu bešćutnom samilost 
      Da si hladovinom štiti i prosjaka, 
      Zašto Ti puštaš, da propada narod, 
      Ti, koji ljubav si sama. 
      Smiluj se nama, Gospodine! 
   
 Polja su naša opustjela, umiru, 
      Nemamo ruku, da zemlju obrađuju, 
      Naša je snaga sva za morem nevjernim, 
      Tamo daleko od praga, od djedovskog, 
      Živi već trunu sred otrovnih rudnika. 
      Ognjišta njihova starci tek čuvaju, 
      Ruši se dom ili lihvar ga trga. 
      Čuvaj sirotinju našu, 
      Štiti nam zemlju, Gospodine! 
   
 Kao na garištu ostala nejačad, 
      Majke će ginut u bijedi il zločinu. 
      Grudu za grudom tuđinci će oteti, 
      Djecu će našu za odrode učiti, 
      Nas će se oni i jezika stidjeti, 
      I ako otac se vrati ko bogalj, 
      Neće razumjet ga djeca, 
      Spasi naš narod, Gospodine! 
   
 Bože, Ti koji i staze određuješ 
      Sitnome mravu i zvjezdama blistavim, 
      Ti, koji sunce si u zlato ovio, 
      Al i krijesnicu malu obasjao, 
      Ti, koji ne daš, da prospe se uzalud 
      Samo i najmanja sjemenka paprati, 
      Ne daj, da propada zemlja i narod, 
      Ti, koji ljubav si sama, 
      Smiluj se nama, Gospodine! 
 ZAGORSKA USPAVANKA 
   
 Na nebu žarke su svenule ruže 
      Srebrene zvijezde polako se pale, 
      Znaš, i sirote sad Bog može čuti, 
      Sklopi na molitvu ruke te male, 
      - Senje su došle i čut ih ni, 
      Spi, moja duša, spi! - 
   
 Sjever je vani, u gospodskoj šumi 
      Puno je drva, al za nas ga nije, 
      Ne boj se, neće mi do tebe zima, 
      Tebe će majčino srce da grije. 
      - Žmiriju zvezde i dremleš ti, 
      Spi, moj jedini, spi! - 
   
 Nema ti oca, da od zla te brani, 
      On je u tuđem svijetu na radu, 
      Tamo će kruha zaslužiti za te, 
      Ovdje ni živjet ni umrijet ne dadu. 
      - Vsigdi je dobro, al doma ni, 
      Spi, moj siroček, spi! - 
   
 I ti ćeš odrast i poći za radom, 
      Tamo daleko za brda ta plava, 
      Teško se živi, al barem ćeš vidjet 
      Zemlje, gdje ima i kruha i prava, 
      - Spi, dok za brige još ne znaš ti, 
      Spi, moja duša, spi! - 
 VI UMIRETE... 
   
 Kad u zoru rosna će jutra da svanu, 
      Kad zlaćano u suncu cakli se podne 
      Nad rijekama bistrim sred jeseni plodne, 
      I zapad kad nebesku otkrije ranu, 
      Kad noći za Brdima skupe se crne, 
      Niz Balkan sad krvave cvjetaju ruže, 
      Za mnogima luzi Šumadije tuže, 
      Vas tisuća u boj za tisućom srne: 
      Vi umirete! 
   
 Sad pogledi gore i diljke vam plamte, 
      Vi nekrstu junačke pružate grudi, 
      To Kosovo osvetne ratnike budi, 
      To stoljeća Plevnu, Termopile pamte, 
      I spominju, kako su ginula braća 
      Na garištu doma sred krvi i muke, 
      I djeca i žene, od krvničke ruke, 
      Vi za njih ste pravda, što zulume plaća: 
      Vi umirete! 
   
 O, tamo sa juga iz strašnog rasula 
      Kolikoput vapaj je moro da plače, 
      Zar - ikad se u pomoć itko i mače?! 
      Ne, Evropa nije ga kršćanska čula, 
      Al Balkan je čuo, niz vrlet i njivu 
      Sad bujica ide: za četama čete, 
      Ne otimat tuđe, tek svoje da svete... 
      Sad i vi tek zato, da braća vam živu, 
      Vi umirete! 
   
 A mi svaki bol vaš i drhtaj vaš znamo, 
      Sva duša je uz vas i srce nam cijelo 
      I stradat bi s vama i pomoć se htjelo, 
      Al što je još naše? Još želje su samo. 
      Mi nemamo drugo, i želje te iste 
      Već zločinom sude. Ne, mi smo sirote, 
      I dok nam i posljednje tuđin ne ote, 
      Mi moramo živjeti, sretniji vi ste: 
      Vi umirete! 
 NA KOLODVORU 
   
 Tuđinske kletve i lomljava gvožđa, 
      Zidovi crni od dima i čađe, 
      Kolije buče, svud žamor i vreva, 
      Svi nekud jure i tko da se snađe. 
   
 Kao pred kazni u povorci dugoj 
      Mrki muškarci do žena su stali, 
      Djeca se stisla uz majke, sve čeka, 
      Skoro će krenut, već svijetlo se pali. 
   
 Bog zna, kud idu, al treba da pođu: 
      Tuđi je usjev na njihovoj njivi, 
      Zemlja ih izda il porez je ispi, 
      U kući njihovoj stranac već živi. 
   
 Kažu, da tamo u neznanom kraju 
      Plodna su polja i bogate rode, 
      Da ima zlata, slobode i hljeba 
      Iza daljina i bezdane vode. 
   
 Pričaju; zemlje je svakomu dosta, 
      Šuma, gdje sjekire bilo još nije, 
      Livade bujne sve čekaju kosca, 
      Beskrajne, ničije travne prerije. 
   
 I kada požar se porodi tamo 
      Ide bez međa i dane i tjedne, 
      Ne kao u nas, gdje čitava sela 
      Izbriše vatra sred noći tek jedne... 
   
 Lomljava gvožđa, i djeca se kriju; 
      Nemani krvave oči ih vide, 
      Mutno je nebo. Do kolije tamne 
      Povorka pošla ko sprovod da ide. 
   
 Kažu, kad gori prerija, sve bježi, 
      I sunce isto će prerano zaći, 
      A oni idu, kud tisuće prošle, 
      Možda će negdje i Hrvatsku naći. 
 1912. 
   
 Poznate pjesmu, što uz gusle plače 
      Vjekovne jade i zulume davne? 
      Znadu je ravni i orlovske hridi, 
      Prozorja blijeda i noći tavne, 
      U njoj je grobova neznanih tuga, 
      Osvetna poklič i kletva nijema, 
      Jecaji žena i mučene djece, 
      Bol, kome lijeka ni prebola nema. 
         Gorka ko čemer i ljuta ko rana, 
         Znate li pjesmu o raji s Balkana?! 
   
 Harač joj zakon, a zulum je pravda, 
      Kandžija žeže, kad zlobna je zima, 
      Plameno srce demeskinja sledi, 
      Nema tu nade, dok Turčina ima, 
      Kome se žalit, kad čuje tek šutnja! 
      Samo je zapad u krvi sad svaki, 
      Zar je to novih tek pokolja slutnja? 
         Samo su noći ko nikad još crne, 
         Ili to gavran put Stambula grne? 
   
 Što ga je diglo put Stambula bijela, 
      Tamo, gdje priče i vrtovi cvatu, 
      Mramorni dvori se u moru rišu, 
      Munare vite u sunčanom zlatu. 
      Gavrani nisu, već osvetne čete, 
      Dane se noći od topovske vatre, 
      Od dima noćaju dani. Ko potop, 
      Bujaju vojske, pa tko da ih satre, 
         Niču iz dola i s vrletnih gora, 
         Od mutne Drine do Crnoga mora. 
   
 Natrag u Stambul! Na buljuke bježe, 
      Za njima dušman i rasap i strava. 
      Natrag u Stambul, na groblje junaka, 
      Buditi osmansku slavu, što spava! 
      Al preko mora je Morija pošla, 
      Kreljuti nebo su smračile crne, 
      Posljedne noći se užasi bude, 
      Umire carstvo i sunce se trne. 
         Što ispred osvetnih spaslo se četa, 
         Pokopa Morija strašna i kleta! 
 DE PROFUNDIS 
   
                     1. 
   
 Na hridini mrkoj se čempresi crne, 
      A za njima nebo daleko i južno, 
      I plovi oblačak i sjena mu laka 
      U zatonu zašla u zatišje tužno. 
   
 Sa kamena sura uz aloje dnevno 
      Polako i teško se spuštaju stube, 
      Tad naglo niz strmen stubokom se ruše 
      I tamo u tamnoj dubini se gube. 
   
 Od neznanih stopa su zgažene, skliske. 
      O, mnoge je zvala, ko mene što zove, 
      Ta tamna dubina, nad kojom visoko 
      Oblačci se sigraju bijeli i plove. 
   
 Zar tu je bar mir, gdje zaroniše mnogi 
      Pod pučinu onu bez sunca i hladnu? 
      Zar tajnu, što zalud kroz vijekove traže, 
      Pad nebom i zemljom, tu našli su na dnu? 
   
 Zar bolje je živjet u koralju rujnom, 
      Ko stanica alge se ljuljat na valu, 
      Il smrvit se pusto i nestat bez traga 
      U pješčanom zrncu, u beskrajno malu? 
   
 Oblačak se rasu, bez zvuka su riječi, 
      Dubina ko uvijek je hladna i nijema, 
      Tek mrtve se iskre po pučini gase 
      I zlobna tek šutnja vrh čempresa drijema. 
   
   
                     2. 
   
 Sve izgara pusto u požaru jednom: 
      Ti sumorni dani u sutonu plamu, 
      Ko mistične ruže zablistavši strasno 
      Bez spomena svenu u večera tamu. 
   
 Ti svijetovi strani na pučini neba 
      Zaplamsaju časom i tiho se trnu, 
      Ko krijesnice sitne u Ivanjskoj noći, 
      Što mirisnu kosu ti vjenčale crnu. 
   
 I bujna ta mladost, što stidno se žari, 
      Jedanput tek cvate, u latice vatre 
      Sav zavije život, da plane od želje, 
      I onda ga zaspe i pepelom zastre. 
   
 Pa čemu to pusto izgaranje samo 
      Od iskona nekad do zapada davna? 
      Zar zato, da zavijek nas zavije tamom, 
      Da pokopa noć ona posljednja tamna? 
   
 Zar vazda će grudi nam tištat i lomit 
      Sljepoća te tame ko kamen, ko mora? 
      I duša nam ginut u očajnom čamu, 
      Zar nikada neće nam svanut već zora? 
   
 Ne, uzalud nisu je slutile želje 
      I gledale sanje u najdubljoj noći. 
      Je l'? zora se za morem i nebom plavi, 
      Je l'? jutro će vedro i duši nam doći?! 
   
   
                     3. 
   
 U ono će jutro počivati dugo 
      To srce, što živjet i ljubit je htjelo 
      I uzalud dobra će dragati ruka, 
      Ko blagoslov blaga, već hladno mi čelo. 
   
 Al oči te, željne ljepote i sunca, 
      Otvoriti neće mi nikada više 
      Ni usne, što meni su najdraže bile, 
      Ni riječi od šapta lepirova tiše. 
   
 Tišina daleka ko ponoć će saći, 
      Sve prekriti jade i želje i strasti, 
      I biti će sve samo modra vedrina, 
      Gdje zvijezde ko srebrene ruže će cvasti. 
   
 Al znadem, i mrtvim ću osjećat srcem, 
      Kad proplače s bola, tko dobar mi bješe. 
      Tek hoće li misli, oslijepjele ptice, 
      Da k njemu i stignu, da tajno ga tješe? 
   
 I znam ja, i mrtvim ću osjećat srcem 
      Da narod moj dalje još gine i pati. 
      Al zar će mi morat to gledati duša, 
      A neću mu pomoć ni smjeti ni znati?! 
   
 O, ako je duša mi vječna i vječno 
      I nijemo to gledat i trpjeti mora, 
      Tad luda je nada u samilost smrti, 
      Tad strašna je smrt - od života gora! 
   
   
                     4. 
   
 - I vidim: na tisuće tisuća ginu, 
      Sve talas se ljudski za talasom valja, 
      I propev se ruši u kalu i krvi, 
      I ostavlja mrtve i čete bogalja. 
   
 Zar nigdje im kraja tim grobovim', nigdje? 
      A digla i djeca i starost se sijeda, 
      Da ruje i kopa tu beskrajnu brazdu, 
      Što nigdje se svršit ni ustavit ne da. 
   
 Od mora do mora ko zmija se vije, 
      Kroz gradove mrtve, što plamen ih zali, 
      Kroz crkve u krvi i zgažene žetve, 
      I ne može shranit te sve, što su pali. 
   
 Znam, svi će, i mrtvi se vraćati kući, 
      I nijemo zar gledat sirotinju svoju? 
      Tad strašan je muk, što se taji za smrću, 
      Užasniji, nego i trpjet u boju. 
   
 Il zar će se smirit? I dušmanska zemlja, 
      Što krv nam je pila, tek plamnije cvasti, 
      I bujnije rodit, gdje bjesnile bitke, 
      Gdje tisućam' tisuća bilo je pasti? 
   
 Il zar će i spomen mog naroda nestat 
      Još prije, neg sklopi se beskrajna brazda? 
      - O, Bože, tad jedno Te molim, tek jedno: 
      Daj mrijet mi prije - al mrijet za vazda! 
 NA PURPURNOM ZAPADU 
   
 Na purpurnom zapadu oblaci krupni 
      Od žitkoga zlata u jatima stali, 
      A zlato se tali i pokrovom sjajnim 
      Brežuljke i vršike jablana zali. 
   
 Al negdje iz bezdna, iz tajnih dubina 
      Od sjena se razape mračna lepeza. 
      Tad na njoj se beskrajno garište javi 
      I selo pred gajem od gorućih breza. 
   
 I dim se svud vuče i taloži čađa, 
      Sve mrtvo. Ni zvuka ni uzdaha nije, 
      Tek možda još negdje za ognjištem pustim 
      Izgladnjelo pseto se dršćući krije. 
   
 Sred sela raspelo starinsko je bilo, 
      Još i sad na tmurnome nebu se riše. 
      I kao da lomno je prosjalo drvo, 
      I raste nad selo sve više i više. 
   
 A za njim sve nesta, ko da si tek snivo 
      Te borce, u smrti još zgrčenih pesti, 
      Te krvave uvojke ubite djece, 
      Tu krv po oltarim', ta groblja po cesti. 
   
 Sve bliže raspelo. Već vidiš i Njega, 
      I pribite ruke, te dobre i lijepe 
      I blage Mu oči, zar gledaju sve to 
      Al užas te hvata - te oči su slijepe! 
   
 - Ne, ne, sve je maštanje. Noćat je stalo. 
      Tek magle i sjene se sablasno spleću. 
      Tišinom se vesela pjesma talasa: 
      To naši junaci na dušmana kreću. 
 PREVRAT 
   
 "Što si mi tužan? A sunce je svanulo, 
      Sunce, za kojim su čeznuli davno 
      Valovi gora i polje nam ravno 
      I neba beskraji plavi 
      I naša srca u stravi!" 
   
 "Što si mi tužan? sve je u radosti! 
      Pjesma svud zvoni niz luge i njive. 
      Gledaj sad sne, koje sanjasmo, žive. 
      Bol, što je trzala nama 
      Sada je spomen tek sama." 
   
 Povorke kreću. U očima plamen je. 
      Riječi se gube, tek dizat se stanu, 
      Kao i ptice u bučnom orkanu. 
      - "Što tvoja usna šuti? 
      Što tvoje oko se muti?" 
   
 Zar ne vidiš ti u tim očima 
      Zastrtim maglom ekstaze, 
      Divlje plamečke, što plaze? 
      Zar ne vidiš ti u tim usnama 
      Glad, koji podal i lakom 
      Posljednje otima svakom? 
      I na toj ruci, što podiže 
      Barjake dragih nam boja, 
      Zar ruka ne osjeća tvoja 
      Krv, koja će topla zalit ih? 
   
 - "Čuj, kako srebreno pjevaju zvona! 
      Uskrs nam narodni javljaju ona. 
      Zar ti ih ne čuje duša? 
      Što tvoja šutnja sluša?" 
   
 Slušaš li uske niz ulice 
      Hitaca udare lude, 
      Tamnice, kako se bude, 
      Gvozdene trgaju kapije. 
      Zločin po gradu se cijelom 
      Lije ko otrovi tijelom. 
      Slušaš li s dalekog ladanja 
      Orljavu smijeha i zlobe. 
      Pjani dok čopori robe? 
   
 "Orgulje šume i bruje, 
      Pjesma se molitve čuje, 
      Gle, kako zasja kroz visoka vrata 
      Misa ko slika, sva prepuna zlata. 
      Tamjana talas se vinu 
      Gore u modru visinu". 
   
 Al vjetar u zamahu tresnuo vratima, 
      Sjajna pred očima slika potamni, 
      Molitva zamre, a negdje iz zaklona 
      Pobjedni glas marseljeze zamni. 
      Vjetar joj kida i zvuke i stihove, 
      Titra se njima i vitla i vije 
      Riječi i kose i šarene barjake, 
      Njima u toranj, u prastari, bije. 
      Jedan tek barjak nad svima se vinuo, 
      Crven ko krv, kao uvreda plamen. 
      Tko ga je digo? Zar baćuške sužnjevi, 
      Skupljeni tamo, gdje Gupčev je kamen? 
   
 - "Krasno vijori. - Ne prekidaj šutnje, 
      Svečan je čas, sloboda se čeka". 
      Što to sad muklo tutnji s daleka? 
      Ruknulo opet. - "To topovi tutnje". - 
   
 Zar su već ovdje sa Njeve, sa ledene, 
      Oni, što nesretnu zemlju su svoju 
      Izdali Nijemcu na milost i nemilost, 
      Žive i bezbroje mrtvih u boju. 
      Oni, što svuda, do najdaljeg Sibira 
      Stvaraju bijedu i očaj i kletve, 
      Kopaju beskrajna groblja i stratišta, 
      Bacaju požar u sazrele žetve. 
      Da je sve planulo, garištem ostalo, 
      Sve, što su nekada Rusijom zvali. 
      Da je sve zalio ocean krvavi, 
      Kud su ti pukovi užasa pali. 
      Zar opet pokolj? A zemlja nam bijedna 
      Sustala, mira i sunca je žedna. 
      Topovi gruvaju. Užas to ide, 
      Krvave talase oči mi vide. 
   
 Zar su već ovdje? Vidim po paprati 
      Vije se oganj, sad zasjat će šuma, 
      Hvata se polja kraj ravnoga druma, 
      Liže po sazreloj strni, 
      Jablani plamsaju crni. 
   
 Zapovjed "Skokom!" I satnija jurnula. 
   
 Što je to? - "Pljačkaju magazine!" 
      Zar su već ovdje, da ludo sve gine. 
      Da kao gavrani slete 
      Na nas te krvničke čete. 
   
 "O, moj sanjaru, to sve su tek sablasti. 
      Čuj, kako pobjedno zvone sva zvona. 
      Uskrs, Slobodu nam javljaju ona. 
      S ulica, s krovova strmih 
      Klicanje tisuća grmi." 
   
 "- Raduj se, raduj se, sunce je granulo. 
      Prošla je noći tama i tuga, 
      Pala je kletva sa našega roda, 
      Svanula Zlatna Sloboda!" 
 BORODINO 
   
 Snilo se Njemu: za orlova letom 
      Stepe su cvjetne ko beskraji sneni, 
      Narodi tužni i djetinjske duše 
      Robuju, mole se - blagi Slaveni. 
      Grad je sred stepa, vrh humaka modrih 
      Mistično sunce u grimizu cvjeta, 
      Kupole zlatne uz srebrenu rijeku. 
      Priča je drevna: to Moskva je sveta. 
         Tamo će stotine pjevati zvona, 
         Pozdravljat Velikog Napoleona... 
   
 Bratstvo je plahim plemenima nuđo, 
      Slavu i zaštitu On Imperator. 
      Vratiše mržnjom. Tad naroda deset 
      Digo je Vojsku na Rusije zator. 
      Njemen daleko se smutio bistri, 
      Tisuće konja su zgazile žale, 
      Zadrhta zemlja, kad njom se uzbiba 
      Velika Vojska u gvozdene vale. 
         Tko da je ustavi, tko da se brani, 
         Sudba je došla i propasti dani! 
   
 Al se uzbunile dalji i nebo, 
      Gordi boljari i kmetova roblje. 
      Svuda, gdje beskrajna ruska je zemlja, 
      Jedna je bitka i jedno je groblje. 
      Umiru vječno i umiru mirno, 
      Bezbroji pali i uskrsli novi. 
      I s Borodina kad razli se Vojska, 
      Purpurom krvavim požar je ovi. 
      Zaplamsa žrtva do u nebo ledno. 
      Sveta je Moskva tek garište jedno. 
   
 Uzmiču. Svuda je propast i dušman: 
      Zemlja, kozaci i zima ta kleta 
      Pa i ta groblja već vraćaju mrtve. 
      Čemu sva borba! Za četama četa 
      Rasu se samo i nesta ko pusta 
      Pahulja snježna, kad zagrija sunce... 
      ... "Gdje vam je pobjedna Velika Vojska?" 
      Bogalje Njemen je pito, bjegunce. 
      - S njom su se vjekovi borili sneni, 
      Vojska je mrtva - al živu Slaveni. 
 NA KVARNERU 
   
 Dolazi zapjenjen daleki val, 
      A za njim se pučina pruža, 
      Beskrajno sinja i neba dalj, 
      Gdje mistična procvala ruža. 
   
 I plamna ta mistična ruža 
      Latice trusi i rasipa svud: 
   
 Na drhtavi val i samotni prud, 
      Na galeba ponosni lijet 
      I alga zeleni splet, 
      I zlato kiši po hridi, 
      Po polju, gdje jedva se vidi 
      Mirisni smilja cvijet. 
   
 O cvjeta i izgara tu, 
      U vječnoj želji i snu 
      O moru, blistavom moru. 
      Dok kiša zlatna sve pada, 
      Sve zalijeva zlatna kaskada. 
      A moja bi duša raskrilit se htjela 
      Kô galeba kreljut smjela, 
      Da zasjeni sjenom taj užaren kam, 
      Da na čas bar ustavi sunčani plam, 
      I zaštiti smilja cvijet. 
   
 Ti, luda i zaludna željo, Ti! 
   
 To mrtva je kamena život sav, 
      I miso i riječ i sanja i strast. 
      To tužba je zemlje, što ne smije zborit, 
      Ni ljubit ni mrzit - tek smije još cvast. 
      I izgara željom za dalekim žalom, 
      Do kojega žuri val se za valom, 
      Za pučinom plavom slobodna neba. 
   
 Do njega galebi lete sve bliže, 
      Do njega molitva tiha se diže, 
      Jer glasna se ne smije reć 
      U jeziku majčinom, slatkom. 
   
 Sad tuđa tu bani se riječ. 
      Sve tuđin je oteo već. 
      Sve njegvo je: brda i doli 
      Talas i pjesme i tuga i boli. 
      Tamne ciprese i bijela mjesta, 
      Mirna groblja i hitra cesta, 
      I dan, koji rosan se budi, - 
      I s tugom u očima ljudi 
      I očaj, što kida im grudi... 
      Sve dušman je oteo, sve! 
      O, nije on hrabro osvojio, ne, 
      U strašnome, junačkom boju, 
      O kojemu pjesme još poju 
      I bezbrojna groblja još zbore 
      I krvava rijeka i gore. 
      Ne, nije nam dušman oteo, ne! 
      Sve sami smo, sami mu dali. 
   
 I pest mi se hoće da stisne 
      I srce bi htjelo da svisne, 
      Stid moje obraze zali: 
      Sve sami smo, sami mu dali! 
   
 Mistična ruža vene, 
      U grimizu gine joj sjaj, 
      Iz uvala zgrću se sjene, 
      U noći je lovorov gaj. 
      Mrak prekriva obale snene, 
      Gdje mjesta su sustala bijela, 
      Kô da bi se skloniti htjela 
      Od užasa, koji ih gone 
      Pred propast i bezdane one. 
      Na bijedne su nalik bjegunce. 
   
 Za Učkom je zapalo sunce. 
 NA TUĐEM GROBU 
   
 Girlandama su divlje ruže sašle 
      Po grobu, hladan miluju mu kamen, 
      A sunce sjajno kroz te guste tuje 
      Rasipa zlatnih svojih zraka pramen. 
   
 I vjetar tih se laticama sigra 
      I njišuć mrsi sjenka tanko tkivo, 
      A ti zar spavaš, ti, kog nisam znao, 
      Dok živio si, stradao i snivo? 
   
 Il možda sni još uvijek te prate, 
      Ko ti metulji, koji šari kruže? 
      Il možda želje uvijek još cvatu, 
      Ko svaku proljet ove divlje ruže? 
   
 Tad čemu živjet, ako mira nema 
      Ni tamo onkraj umornih nam noći!? 
      Zar i tu strah je, da će, makar kasno, 
      Al ipak jednom opet jutro doći. 
   
 O, nema nikad odgovora, nema, 
      Tek šutnja sve je, pusta šutnja samo. 
      Pa možda to je bolje, neg da znamo 
      Svu istinu, što taji nam se tamo! 
 UMRLI HRAM 
   
 U predvorju hrama. Tek spaljena trava 
      Kroz raspukli kamen je pružila vlati. 
      Na slomljenom stupu je pauka tkivo 
      I na suncu pređa se prelijeva, zlati. 
   
 I mrvi se mramor, omorika sjena 
      Pa podu ko slutnja dalekoga straha, 
      Ko pritajen drhtaj sred kutova mračnih 
      I nigdje života ni najtišeg daha. 
   
 Već pognu se Budha, a žute mu ruke 
      Od slonove kosti. On kao da drijema, 
      Al tamo, gdje zjene draguljima sjale, 
      Sad očnice mrtve, a očiju nema. 
   
 Sve molitve prošle. Zar šuma ih zavi, 
      Il vjetri raznesli u neznanu tamu, 
      Il one izgorješe redom bez svrhe 
      U osvita ruju, u zapada plamu? 
   
 Za obzorjem negdje su oblaci stali 
      I svuda je hladna i pusta modrina, 
      Ravnodušno gleda vijekove duge 
      Sa mirnih krajeva, gdje nema daljina. 
   
 Kroz kupole rasap se razlija sunce 
      Niz blistavi mramor po ružičnom svodu, 
      Čudnovato cakli na kamu se glatkom 
      I prostire zlatno po bijelomu podu. 
   
 Sred hrama se na suncu savila zmija 
      U kolutu crnom, što uvijek se vije 
      I miruje vijek bez početka i kraja. 
      Il zmija ta davno i živa već nije? 
 INDIJSKI MOTIV 
   
 Lepeza od krila metuljevih trepti, 
      Zar hoće, da požar tvog pogleda trne? 
      Ne, samo u žaru će izgorjet bjedno 
      I prosut na mračne se pramove crne. 
   
 Ko jutro vrh ruža, što cvjetaju strasno 
      Na usni ti posmijeh i cjelova slutnja. 
      Ne zbori, ne zbori, nek riječi ne prenu 
      Daleku nam tajnu, nju čuje tek šutnja. 
   
 Pod sjenom tvog prama mi zamire srce 
      I sklapa se oko, al duša mi gleda. 
      Znaš lotose noćne, i njima se tako 
      U tami tek rasklapa latica blijeda. 
   
 Ja vidim: uz rijeku od hitroga srebra 
      Niz obale same u mramoru priče, 
      Svud hram je do hrama, sve spomeni bijeli. 
      Gdje naraštaj nesta, gdje stoljeće niče. 
   
 I brzaju vali i krupne se zvijezde 
      U zlatna pismena, mistična slažu, 
      A kamene gore ko divovi mrki 
      Nad dolima bdiju i straže još stražu. 
   
 A dolje duboko sa obala strmih 
      Do valova tiho se spuštaju stube, 
      Već tisuć ih umornih zgazilo nogu, 
      Al one sve idu, u vode se gube. 
   
 U zatišju skritom sa lomača gustih 
      Zamirisa sandal i plamen se savi, 
      Što čovjek je bio, sam pepeo osta, 
      I koluti dima svud viju se plavi. 
   
 Je l', davno je tomu? U magle te plave 
      Moj život je zašo u noći daleke 
      I zaborav mutna moj prekrila spomen, 
      A prah su raznesli ti talasi rijeke. 
   
 Al duša mi nije se smiriti mogla 
      U muku Nirvane, gdje želje sve gasnu. 
      Ja čezno sam natrag, da živim i stradam, 
      I da bar jedanput još vidim te krasnu. 
   
 I vratih se amo. Sad gledaj me, gledaj, 
      Ja hoću od pogleda tvoga, od žara 
      I duša nek izgori moja ko laka 
      Lepeza od krila metuljevih, šara. 
 DA MOGU... 
   
 Da mogu od jada svih, 
      Od sanja, što budan snih, 
      Od dana mutnih i punih tuge, 
      I noći, što bile su beskrajno duge, 
      Od godina, koje su dušu mi pile, 
      I suza, što meni se u srcu krile, 
      Da mogu od želja svih 
      Stvoriti jedan stih, 
      Pa da ti ga reći smijem, 
      I onda da poginem nijem. 
   
 Da mogu svoj zanos sav, 
      Svu vjeru u proljeti mlade 
      I puste u jesen nade, 
      I blistavu zimu i bujno ljeto, 
      Sve, što mi je bilo drago i sveto, 
      Da mogu svoj život sav 
      U cvijet pretvorit plav, 
      Pa da on cvate tek za te, 
      I tebi da mogu dati taj cvijet, 
      Tad bilo bi živjeti vrijedno, 
      I mrijet! 
 MOLITVA U NOĆI 
   
 Razastri noć nad moga dana čam, 
      Da skriješ me, da budem posve sam. 
   
 Nek obujmi i obuzme me svud 
      Tvog mraka mir i zvjezdan beskraj plav, 
      Da dušu mi ko tamni, davni san 
      Svu ispuni tvoj blagi zaborav 
      I s vijenca divljeg, što ga trnje splelo, 
      Nek osvježi mi rosa mutno čelo. 
   
 O, kako pusto svenuo taj dan! 
      (A možda moj je jošte malo koji,) 
      A ja sam opet tako umoran 
      I duša mi se novog dana boji. 
   
 Kad opet dan u novom ognju plane, 
      Tvog sunca žar će s trave rosu pit, 
      Da u Tebi ja mogu nestat tako, 
      Da u Tvom suncu smijem rosom bit! 
   
 O, što sam ja? Gle, zlatom rodi strn, 
      I bijelim srebrom oštri cvate trn. 
      A moja put tek rube žudi strasti 
      I usne plam u cjelovima mre. 
      Sve grijeh je, što moje oči vide, 
      Sve zvučna laž, što čujem zborit, sve! 
   
 Gle, lipa hlad svim umornima pruža, 
      I svakomu svoj miris daje ruža, 
      A uzalud tek moje srce bije, 
      Od mojega tek zna se trzat jada, 
      I raduje se samo mojoj sreći. 
      Dok mnogi još, o, tako mnogi strada. 
      Zar utjehe sam ikome ja dao, 
      Zar ikom ja sam jade olakšao?! 
   
 Razastri noć ko meki, gusti sag, 
      Da korak moj u baršun tiho tone, 
      Da zamre zvuk, da čuješ samo Ti 
      Tih suza tok, što potajno se rone. 
   
 Ti vidiš sve: Gle dalek, snježni kraj, 
      Gdje bijel val niz dol i gore ide. 
      Tu ranjeno se lane trudi skrit 
      I krvav trag samoće oči vide. 
      Iz pustog tek ga hira rani tko. 
      I duša mi se tako sklonit želi 
      I ostavlja ko krvav trag moj stih. 
      Pomozi njoj i rane moje cijeli! 
   
 I vidiš li? Leptira šaren roj, 
      Što zahvati ga vihor kretom krila 
      I odnese u burni ocean, 
      Gdje pučina je tisuć smrti skrila. 
      Znaš, sumnja je sve moje misli tako 
      Zanesla već nad užas bezdna crna. 
      Daj zaklon njim, il anđela Svog kreljut 
      Il vijenac Svoj od mučeničkog trna. 
   
 Razastri mir nad mog života jesen, 
      Ko suhi list nek mirno dan se truni, 
      I rastjeraj tu mutnu moju tugu, 
      Svog neba mi vedrinom dušu puni. 
      I opet daj, da ruke mi se sklope, 
      Ko nekad što i same su se znale. 
      I daj mi sad, da mogu sjetit se 
      Iz djetinjstva još molitvice male. 
      Da molim je, da sve mi sumnje briše, 
      Da vjerujem ko tad - i ništa više! 
 POKOP 
   
 Nekako svečano tužna lica, 
      Pune su ljudi te tihe staze, 
      Nožice male se žure svuda, 
      Malo na gredice ruža paze. 
   
 Haljine s utkanim cvijećem šušte, 
      Mačevi stresaju rosu s trave, 
      Dame sa četicom kavalira 
      Idu put sanjarske noći plave. 
   
 Umr'o je slavuj, i sad ga prate, 
      Slatkoga ljubavnih noći pjevača, 
      Mnogi je uzdah lepeza čula, 
      Riječi su tužne i pune plača. 
   
 Za njima ide vrh gustih krošnja 
      Mjesec, na licu mu teška tuga, 
      Srebrni sjaj kao suze sipa, 
      Prati svog vjernoga noćnog druga. 
   
 Tamo u parku ga pokopaše, 
      Gdjeno jasminovo grmlje miri, 
      Tamo su utrli zadnju suzu 
      Dame i hrabri im kavaliri. 
   
 - A Vaš je pjesnik sam i bijedan, 
      Nije mu sitnog pjevača žao, 
      Njemu ste samo se smijali, dok je 
      Toliko za Vama umirao. 
 VLADIMIRU VIDRIĆU 
   
 Slušaj, sad noći su tihe ko nikad, 
      Grobovi vide i šutnja se čuje, 
      Munje ugasle i zvijezde se bude, 
      Počiva nebo od strašne oluje. 
   
 Samo još zemlja od bojeva dršće, 
      Samo još rijeke u krvi sve teku. 
      Slušaj, s Balkana doletješe ptice, 
      Pjesmu donesoše davnu, daleku. 
   
 Bile su dolje, gdje Vardar se muti, 
      Dečana hrame su vidjele svete, 
      Maricu čuše, što tuži i prijeti, 
      Blagovijest nose i k nama sad lete. 
   
 Preni se, slušaj, ti glasovi dragi 
      S neba ko suze se radosne rone: 
      - Nema već raje i zuluma nema, 
      Svanu sloboda. Sva zvona to zvone. 
   
 Zbore, što mračni su šutjeli dani, 
      I što sa garišta vidješe noći, 
      Stoljeća bude i zvončiće plave, 
      Proljeće vječno, što skoro će doći. 
   
 Došo je zeman i svanut će ljeto, 
      Sunce će granut, zazlatit će žarko. 
      Došo je zeman, kad priči je živjet, 
      Digo se od sna na Urvini Marko. 
   
 Znaš, tako bujno će procvasti ruže, 
      Kazanlik morem će mirisnim biti, 
      Pa ipak premalo ruža će nicat, 
      Humak junaku da svakomu kiti. 
   
 Zašto mi šutiš? Gle, svuda je sunce, 
      A u tvom grobu je pusto i ledno. 
      Ustaj bar za čas, da radost ti kažem, 
      Radost, za koju i živjet je vrijedno! 
 SCHERZO 
   
 Dubovi drevni, a pod njima 
      Zatišje, sjenato meko, 
      Na nebu oblaci prozirni 
      Plove daleko, daleko. 
   
 Vaše su oči sve modrije, 
      Sitna je ruka sve bjelja, 
      Vaše su usne sve rujnije, 
      Plamnija moja je želja. 
   
 Razbludno mirišu rasuti 
      Žarki klinčaci sred krila, 
      Kristalnu čašu ste dignuli, 
      Šaptom zašuštala svila. 
   
 I medaljon se zanjihao, 
      Zasjao lančić od zlata, 
      Lančić, što drsko se ovija 
      Okolo snježnoga vrata. 
   
 Pjeni se vino plemenito, 
      Biser se drobi i cakli, 
      S pjenom i kapi se rasuše, 
      Kad ste se od sunca makli. 
   
 Pod dekolteom je Vašim se 
      Tajna uzbibala bijela, 
      Ko da je sakrita ptičica 
      Što bi poletjeti htjela. 
   
 Kažu: u dama i najljepših 
      Za onim drhtavim snima 
      Plaho je srce, al recite 
      Da li i u Vas ga ima?! 
   
 Čaša se nagnu i razlija, 
      Šuma od smijeha zvoni. 
      Niz oči moje, niz obraze 
      Suzno šampanjac se roni. 
 KONTRASTI 
   
 Ovdje sred vijenca izblijedjelih ruža 
      Sanjarske djevojke slika me gleda, 
      Oko joj modro i pusto ko nebo, 
      Smiješak je sladak ko miris rezeda. 
   
 Hladne parkete. Svud umjetni sumrak 
      Sobama šuti i bogati stori 
      Od sunca brane, što nekako sneno 
      Vani nad vrtom vrh jablana gori. 
   
 Prolaze ljudi niz zavoje parka: 
      Mladi još starci i djeca već stara, 
      Misle da živu, a nemaju srca, 
      Usne im hladne, a oči bez žara. 
   
 A ovdje sunce, sve život i sunce, 
      Zlato sa beskrajnog neba se sipa, 
      Cakli na valu i ženskom tijelu, 
      Bijelom ko mramor poganskog kipa. 
   
 Aloji cvatu, zeleni se lovor, 
      Žuti se pijesak, a ljeska se more. 
      Opojan miris, kraj čempresa mrkih 
      Iste ciklame ko cjelovi gore. 
   
 Tamnog sred vijenca od rudastih vlasi 
      Oko se žari i usna se smije, 
      I ona ruka na valu ko zmija 
      Ej, oko vrata, da meni se svije! 
 STARINSKA PJESMA 
   
 Stare gitare sa malo još struna, 
      Mrki portreti na ruševnom zidu, 
      Satovi drevni, što jedva još idu, 
      Sumračna soba, sva šaptanja puna. 
   
 Prašina sipi po alabastru 
      Maloga hrama sa staračkim satom, 
      Stapa se tiho s izblijedjelim zlatom, 
      Šute gitare - i sjene sve zastru. 
   
 Gdjekada samo kroz razbita stakla 
      Zaluta leptir u odaje tajne, 
      Krila mu ruže su leteće, sjajne, 
      Pa su ta krila gitare se takla. 
   
 Zvukovi sitni ko paučine, 
      Bude se tiho sa zaspalih struna, 
      Pjesma se izvija prašine puna, 
      Il neko drhtavo priča iz tmine: 
   
 Vječna je smrt, ona mladosti briše. 
      Život nam bio pun nada i jada, 
      Pauka mreže sve prekriše sada. 
      Zar je to svrha - i ništa više?! - 
 MOJ PUT 
   
 Ne pitam nikog nit trebam prosjačit 
      Mjesto, kud mojemu putu je poći. 
      Moje su dalji pod najžarčim suncem, 
      Moje su sanje sred najdublje noći. 
   
 Idem kud hoću: sa orlom nad vrlet, 
      S mirisom ruža i s vjetrom niz polja. 
      Tko će mi branit, da pjesma se vine 
      Tamo, kud moja je gospodska volja! 
   
 Počinem rado uz žubor fontana, 
      Mlade markize i parkovi drevni 
      Draži su meni od kramara novih, 
      Draži neg život taj grubi i dnevni. 
   
 Prošlost ja volim i mjeseca srebro, 
      Tajnu modrinu, kad dan će da svane, 
      Priče i slike ko sagove čudne, 
      Vilinskom rukom od sutona tkane. 
   
 Čisto mi čelo i savjest je čista 
      Ne trebam trobojkom skrivati grudi, 
      Da l' mi je u srcu narod i ljubav, 
      Tko ima pravo, da sumnja i sudi?! 
   
 Slobodna moja je cesta. Kad hoću, 
      Letjet će hati mi njom uzagrapce, 
      Neće me vratit, što zviždajem biča 
      Poplaših kreštave vrane i vrapce. 
   
 Možda će tkogod nabacit se blatom 
      Usput iz potaje i iza granja, 
      Možda će tkogod narugati jošte 
      Mojoj se pjesmi i kraljevstvu sanja. 
   
 Vjerujte, znao bih šinut ga bičem, 
      Zlobom i stihom, što žeže i bije, 
      Moje u obraz zapisat mu ime, 
      Čemu? - U mnogog ni obraza nije. 
 NA STARU GODINU 
   
 Iz klanaca ključaju magle, 
      U pelenu slažu se bijelu 
      I trune se ledenom suzom 
      Po umornom oku i čelu. 
   
 Na sablasnom brijegu su šume 
      I pružaju grane u stravi 
      Put neba, al nema već neba, 
      Svud mrtvački zavjes ga zavi. 
   
 Starinski je grad u dolini, 
      Tu čudna se povorka reda; 
      U ruci im star molitvenik 
      I oko im ozbiljno gleda. 
   
 Već dugo su snivali, dugo, 
      Što od sna ih vjekovno mače, 
      Da pođu sa umrlih groblja 
      U maglu, što ledena plače? 
   
 To majstori k večernji idu 
      I kćerke im tihe i čedne, 
      A djetići svjetiljke nose 
      Uz gospođe stroge i vrijedne. 
   
 Al nekako umorni svi su, 
      I nevoljko tapaju oni, 
      Al moraju poći, jer zvono 
      Sa Svetoga Kralja zvoni. 
   
 Moj Bože, al sve je to strano, 
      I ulice, govor i ljudi, 
      To tuđe je mjesto, ne Zagreb, 
      Pa što ih se smeta i budi! 
   
 I kada se vraćali budu, 
      Još dublje će sagnut se glava 
      I k dragoj će žurit se zemlji, 
      Gdje tako se slatko spava. 
 U MAGLI 
   
 U blijedo ružičnoj magli 
      Rišu se borovi parka, 
      I palačâ zabati crni, 
      Ko čudna u sutonu varka. 
   
 Od šapta su koraci tiši, 
      Vas grad ko da budan već spava. 
      Al nije to san, to se samo 
      Odasvud pritajila strava. 
   
 O, kako daleki su ljudi 
      Svi, jedan drugom, i sami! 
      I svakomu u srcu tajna 
      Ko zmija u zaklonu čami. 
   
 Zaludu se smijati trude, 
      Kad usna tek grčem se steže. 
      Te oči su pune tjeskobe, 
      Te usne ko rane su svježe. 
   
 Dok riječi obične zbore, 
      U duši su užasa slutnje, 
      To zbore, da zvuk samo čuju, 
      Jer sebe se boje i šutnje. 
   
 I sve nekud hite, a znadu 
      Da nikada k cilju im doći. 
      Svi žedni su sunca, a ginu 
      Sred beskrajne, bezdane noći. 
   
 Svi željni su neba: i čovjek, 
      I cvijet, u dolu što niče. 
      A gore? S visine krik čujem: 
      To jastrijeb razdire ptiče. 
 IZ MOJE TAMNICE 
   
 (SOBA BROJ 36) 
   
 Vani je sunce i radosni dan, 
      Ptice po hvojama poju 
      Veselu pjesmicu svoju 
      Slaveći sunce i dan, 
      A, ja sam umoran, umoran. 
   
 Otmjene, bijele platane 
      K oknu mi pružaju grane 
      Ko da bi htjele me zvat 
      U park, gdje se sigraju sjene 
      I trave se privija vlat. 
      Al meni je dane i dane 
      Trunut u tamnici toj. 
   
 Visoko k nebu se uzdiže lasta, 
      A moja je soba niska i tmasta. 
      Hoće se poleta, misli i duši, 
      A mene ta memla guši. 
   
 Kroz zastrto prašno to okno 
      Kad pogled mi slučajno pade, 
      Vidim ja proljeti mlade, 
      Gdje bude se uvijek nove, 
      Svud macice male se maze, 
      U lugove žure se staze 
      I ko da me mladost zove, 
      Što svenula uzalud. 
   
 I procvate ljeto: cvijeće svud, 
      Sve bujno i raskošno miriše, 
      Med pčela u čaškama siše 
      I srce u ljubavi izdiše 
      U sanji i ljepšoj još javi, 
      I ruža girlandom se savi, 
      A mene ta močvara davi. 
   
 Tad jesen se okiti zlatom 
      I laste, jato za jatom, 
      Hite u topliji kraj, 
      A sunca već bljeđega sjaj 
      Zove me, mami me van, 
      Med loze, med dole i polja, 
      Gdje slobodna dalj je i volja, 
      Iz tamnice moje u dan. 
   
 A kad se pod snijegom sve smiri, 
      Kad ledni se skupe leptiri, 
      I okno draguljem se cakli, 
      Ja gledam, gdje vranci se makli 
      I ta će poletjeti čas. 
   
 O, neka saonice jurnu 
      I ostave pustoš tu tmurnu, 
      Nek mene ponesu daleko, 
      Već ljeta sam, ljeta ih čeko. 
      Nek nose me nekud, ma kud, 
      Pa makar to zadnji moj put. 
   
 Nek iz tog me izbave mraka, 
      Ja željan sam prostora, zraka. 
      Da disati mogu još tren, 
      Da živjeti smijem još malo. 
      Tu srce u čamu mi stalo, 
      Tu svaki mi ugušen dah. 
      Na rudi mi sjeo je strah 
      Od budućih, beskrajnih dana. 
      Ta misao svaka mi rana, 
      Tu živ ću već strunuti ja! 
 ZRCALO 
   
 Zrcalo malo od slonove kosti. 
      Slike mu blijede, nikada jasne. 
      Sve kao kroz suze samo se vidi, 
      Tamo i sunce i radost sva gasne. 
   
 Sumračna magla na staklo je pala, 
      Pod njom se sakriva tajna duboka. 
      Kao da tuga te gleda daleka 
      Sablasnim mirom već umrla oka. 
   
 Zar su u dane ga strasne i žarke 
      Zrake sunčane oslijepile plamne? 
      Ili jasnoću mu smutiše stravom 
      Ponoći bolne i beskrajno tamne? 
   
 Uzalud dobra ti, bijela ruka 
      Malu tu sumračnu brisati kuša. 
      Malo je zrcalo uvijek mutno. 
      - Tužna je, uvijek tužna, mi duša... 
 JASMINOV GRM 
   
 Jasminov grm su sasjekli, 
      Jasminov grm još živ. 
   
 A još u dane nedavne, 
      U proljetne je rane, 
      Sav raskošno on cvjetao, 
      Da svijale se grane. 
      I slatkim dahom mirisao, 
      I posred tihe noći tmine 
      Pun čudesne bjeline 
      Sav sjao. 
   
 Sad jadna su ga sasjekli 
      Ko šikaru uz baru. 
   
 A što je miris trunio 
      U mnoge dane jasne, 
      I nježnom čežnjom punio 
      Tolike noći strasne, 
      I budio slavuja glas 
      I srce u svih nas, 
      Zar sada svi zaboraviše?! 
   
 Sad mrka nema crkva više 
      Ni arabeska njegvih sjena, 
      Što žarko sunce zidom riše. 
      Sad pusta je i ostavljena. 
      Ni u te noći nijeme, duge 
      I pune šutnje, pune tuge, 
      Već nema pjesme začarane. 
      Sad noći je i dane 
      U onim tamnim ulicama 
      Ta crkva sama. 
   
 Al moje pjesme tebe žale, 
      Jer s tobom su mi listale 
      I s tobom skupa cvale. 
      Nevidljive ko pčele 
      Na latice ti sjele. 
      I s tobom sjale noćima, 
      I gledale te očima, 
      U kojima je moja duša. 
      I slušala te, kao što 
      Samoća moja sluša, 
      Što ponoć priča sanjarska 
      U najtišemu trenu, 
      I venule su, ti kad svenu. 
   
 Sad neće nitko znati za te, 
      Ni modrih noći zvijezde zlate, 
      Ni slavulj, kad se vrati, 
      Ni roj metulja, kad se sjati. 
      Sad neće za te nitko znati. 
      Ni bijel oblak, koji pliva, 
      Ni pauk, koj se s niti njiše, 
      Ni čežnja, što u oku sniva. 
      Sad neće znati nitko više, 
      Da ti si nama svima cvao 
      I mirisao. 
      O, meni te je tako žao, 
      Što sasjekli te jošte živa! 
      I spomeni te moji prate 
      U svaku proljet, koja cvate, 
      Ti, ubogi moj cvjetni brate! 
 
 
 
 Rječnik 
 aloj  (grč.) - vrsta mediteranske mirisne biljke s velikim listovima 
 bahantica  - pratilica grčkog boga vina Bakha; raspojasana žena 
 Borodino  - mjesto Napoleonovog poraza prilikom invazije na Rusiju 1812. god. 
 cipresa  - čempres 
 confiteor  (lat.) - "Ispovijedam se", pokajna molitva 
 čarda  (mađ.)  -  krčma na pusti (v.) u Mađarskoj 
 Dečani  - srpski srednjovjekovni manastir na današnjem Kosovu 
 demeskinja  (tur.) - čelična sablja kakva se kovala u sirijskom gradu Damasku 
 diskord  - neskladan skup zvukova (isp. akord); nesklad 
 đerma  - poluga za izvlačenje vode iz bunara 
 gardina  (tal.) - zastor na prozorima i posteljama 
 hvoja  - grana 
 hvoje  - granje 
 kreljut  - krilo 
 kurija  (lat.) - plemićki dvorac 
 Lady Godiva  (1040-1080) - mnogo opjevavana ličnost u engleskoj narodnoj i umjetničkoj poeziji; postoji legenda da je jednom njezin muž nametnuo gradu Coventryju velik porez, a ona ga je molila da svoju odluku ublaži; ovaj je na to pristao uz uvjet da ona gola projaše kroz grad 
 lijer  (grč.) - ljiljan 
 metulj  - leptir 
 Morija  (tal.) - kuga, pomor, epidemija 
 noblesse  (franc.) - plemstvo 
 Njemen  - rijeka u današnjoj Bjelorusiji i Litvi; utječe u Baltičko more 
 paiân  (grč.) - pean, pobjednička pjesma, pjesma zahvalnica, hvalospjev 
 paoma  - palma 
 Plevna  - Pleven, grad u sjevernoj Bugarskoj; u rusko-turskom ratu pod ruskom opsadom 1877. 143 dana; poraz kod Plevena razlog je zašto je Turska zatražila primirje 1878. Nakon toga na Berlinskom kongresu formirane su i priznate nezavisne balkanske države (Bugarska, Rumunjska, Srbija, Crna Gora), a Austrija je okupirala BiH. 
 pusta  (mađ.) - prostrana ravna stepa u Mađarskoj 
 rezeda  - vrsta mirisne biljke, katanac, katančica, ljubimac 
 Ridi Pagliaccio!  (tal.) - Smij se, pajac!; arija iz opere  Pagliaccio  tal. kompozitora Ruggiera Leoncavala (1858-1919) 
 rondela  - okrugli nasad u vrtu, cvjetnjaku, parku 
 sandal  (ar.) - fino crveno drvo iz Indije, služi za dobivanje ulja i pravljenje boja 
 sigra  - igra 
 sigrati  - igrati 
 spleen  (engl.) - tuga, jad, dosada, sumornost, zlovolja 
 Termopile  - klanac u Grčkoj, u kojem su u borbi s Perzijancima 480. pr. n. e. izginuli svi Spartanci pod kraljem Leonidom 
 tio  - tiho 
 vals  - valcer 
 zublja  – baklja 
 
 
 Bilješka o autoru 
 Dragutin Domjanić 
   
 (Krči kod Adamovca, 12. XI. 1875. - Zagreb, 7. VI. 1933.) 
   
 Dragutin Domjanić je jedan od najistaknutijih hrvatskih pjesnika kajkavskog dijalekta. 
 Nakon djetinjstva provedenog na obiteljskom vlastelinskom imanju u Krči, Domjanić odlazi na školovanje u Zagreb, gdje kao pitomac plemićkog konvikta završava gimnaziju. U Zagrebu studira pravo, te s rigorozom doktorira 1899. godine. Službovao je kao sudski pristav, istražni sudac, a od 1906. godine Domjanić je vijećnik Banskog stola u Zagrebu. Bio je član JAZU, predsjednik zagrebačkog PEN-a i predsjednik Matice hrvatske. U raspri između  mladih  i  starih , Domjanić se kao modernist priklonio  mladima . 
   
 Prvu pjesmu  Ljubav k domovini  objavio je, pod pseudonimom Milivoj Seljan, u  Bršljanu  1892. godine, dok je prvu pjesmu potpisanu vlastitim imenom objavio 1895. godine u  Viencu  ( Ridi Pagliaccio ). Godine 1909. objavljuje zbirku  Pjesme  u kojoj, pod utjecajem Verlainovske poetike, ali i vlastitog plemićkog porijekla, dominiraju motivi terasa, parkova, marioneta, markiza, paževa i dr. U svojim kajkavskim stihovima Domjanić proširuje motivski repertoar u rasponu od domoljubnih motiva do motiva vezanih za pučku kulturu. Zbog ponavljanja u formi i sadržaju, Domjanićeva poezija pisana standardnim hrvatskim jezikom ocijenjena je slabijom od njegove dijalektalne kajkavske poezije, koju je pozitivno prihvatilo najšire čitateljstvo. Pjesme kao što su  Fala  ili  Popevke sam slagal  u uglazbljenoj verziji Vlahe Paljetka ostale su iznimno popularne i do danas. 
 Autor je zbirki kajkavskih pjesama:  Kipci i popevke  (1917),  V suncu i senci  (1927) i  Po dragomu kraju  (1933). Svojim dijalektalnim pjesništvom Domjanić je afirmirao modernistički senzibilitet, ali i unaprijedio rubni položaj dijalektalne lirike. 
 U časopisima ( Vienac, Savremenik, Književni jug, Nada  i dr.) je objavljivao poeziju i književne prikaze. Prevodio je J. W. Goethea, H. Heinea, C. Baudelairea, S. Mallarméa, L. N. Tolstoja, Gogolja i dr. 
   
 * * * 
   
 Domjanić, poznatiji po svom kajkavskom poetskom opusu, književne početke veže uz pjesme na štokavskom objavljenima u prvoj zbirci  Pjesme  (1909) te kasnijoj  Izabrane pjesme  (1924). Njegova poezija pisana standardnim hrvatskim jezikom manje je poznata i manje na cijeni kod kritike. Inspirirao se ponajviše Verlaineom, a na izbor motiva utjecalo je i Domjanićevo plemićko porijeklo, konzervativnost i tradicionaliizam - žal za nestalim aristokratskim načinom života, te melahnolija i rezignacija zbog grube stvarnosti i promjena. 
   
 Domjanićevu štokavsku poeziju odlikuje melankolično raspoloženje i klonuće obilježeno žalom za idiličnom prošlošću koje lirskog subjekta dovodi do gađenja nad svakodnevnošću te zamorom nad životom ( Htio bih ,  Život ), a utjehu traži u imaginarnom inventaru minulog doba ( Badnjak ,  Iz zaboravi ). Pesimizam uzorkovan nesnalaženjem u svijetu čiju prolaznost i konačnost pokušava nadići mišlju o apsolutnom svoj izraz pronalazi u sutonskoj atmosferi pejzaža ( Mutna jesen ,  Samoća ), a pjesme ljubavne tematike ( Spominjanje ,  Erotika ) najčešće su vezane uz neostvarene i nesretne ljubavi. 
 Iako se dugo Domjanićeva poezija polarizirala na štokavsku i uspjeliju kajkavsku, motivsko-tematske i stilske odlike čitavog njegovog opusa zapravo su temeljene na istim poetskim zasadama koje Domjanića svrstavaju u verlaineovsku, artističku liniju hrvatskog pjesništva moderne. 
   
 
   
 Tekst prema: 
 
 Dragutin M. Domjanić:  Izabrane pjesme,  Matica hrvatska, Zagreb, 1924. 
 
 
 
 Impressum 
 Nakladnik: 
 Bulaja naklada d.o.o 
    Radnički dol 8 
    10000 Zagreb 
 tel. (besplatni):  0800/285252 
                          (0800/BULAJA) 
 info@bulaja.com 
 www.bulaja.com 
   
 Urednik:  Zvonimir Bulaja 
 Dizajn i prijelom:  Bulaja naklada d.o.o. 
 Tehnička realizacija:  Bulaja naklada d.o.o. 
 Oblikovanje naslovnice:  Zvonimir Koščak 
 Za nakladnika:  Zvonimir Bulaja 
   
 Pri pripremi ove elektroničke knjige uložen je maksimalni mogući trud i pažnja, te su svi uključeni materijali pažljivo kontrolirani, korigirani i testirani. Međutim,  Bulaja naklada d.o.o.  i autori ne mogu biti odgovorni za bilo kakve štete, izravne i neizravne, prouzročene upotrebom ove elektroničke knjige, odnosno pogreškama u tekstovima (nekompletni, netočni ili oštećeni podaci, greške pri unosu i slično). 
   
 Autorska prava na djela Dragutina Domjanića su istekla, i ona su sada javno dobro koje se nesmetano može kopirati. Međutim, sva autorska prava na opremu knjige (rječnik, napomene, bilješka o piscu...) su pridržana. 
   
 ISBN:  978-953-328-166-7 
 © 2013. Bulaja naklada d.o.o. 
 
 